Fra il 1824 e il 1832 **Giacomo Leopardi** compose **24 testi in prosa**, di stampo filosofico e satirico, poi confluiti nella raccolta **_[Operette morali](https://www.sololibri.net/Operette-morali-Leopardi-quali-sono-cosa-sapere.html)_**.

Pubblicate in edizione definitiva nel 1835, esse sono di fondamentale importanza per la comprensione del **pensiero** e della **poetica** di Leopardi.  
Una delle più conosciute è il **_Dialogo della Natura e di un Islandese_**, in cui la maggior parte della critica ravvisa il **passaggio definitivo dal pessimismo storico a quello cosmico**.  
Dall’infelicità di tipo psicologico-individuale propria delle Operette precedenti, si passa al concetto di Natura come unica colpevole della misera condizione dell’uomo.


#Testo 
Un Islandese, che aveva viaggiato per la maggior parte del mondo, e soggiornato in diversissime terre, una volta si recò nel cuore dell'Africa e, passando sotto la linea dell'equatore in un luogo mai visitato prima da nessun altro uomo, ebbe un'esperienza molto singolare. Vide da lontano un busto grandissimo che inizialmente immaginò dovesse essere di pietra, simile alle statue dell'isola di Pasqua, da lui viste tempo prima. Ma avvicinatosi, scoprì che si trattava di una figura femminile, colossale, seduta a terra; e non finta ma viva, con un volto a metà tra il bello e il terribile, con occhi e capelli nerissimi. Dopo essere stata per qualche tempo a fissarlo, ad un certo punto disse:

**Natura**. Chi sei? Che cerchi in questi luoghi dove la tua specie era sconosciuta?

**Islandese**. Sono un povero Islandese, in fuga dalla Natura.

**Natura**. Così fugge lo scoiattolo dal serpente a sonagli, finché gli cade in gola senza volerlo. Io sono quella che tu fuggi.

**Islandese**. La Natura?

**Natura**. Certo. Ma che cosa ti spingeva a fuggirmi?

**Islandese**. Tu devi sapere che io, già dopo poche esperienze di vita, mi convinsi che l'esistenza è cosa vana e inutile e che gli uomini sono stupidi, poiché si fanno la guerra per cercare piaceri e beni e invece proprio in questo modo finiscono per allontanarsi dalla felicità. Per queste considerazioni, deposto ogni altro desiderio, decisi di vivere da solo e ritirato, senza affannarmi a cercare beni e piaceri che non darebbero alcuna felicità, cosa proibita a noi uomini. Ma se dalla molestia degli uomini mi liberai facilmente, separandomi dalla loro società, e riducendomi in solitudine, cosa che nell'isola mia nativa si può realizzare facilmente; non potei allo stesso modo, liberarmi degli altri affanni della vita umana. Devi tener conto, infatti, che la vita nella mia terra natale, l'Islanda, è molto dura a causa del clima rigido. Del resto anche a stare vicino al fuoco non ottenevo particolare giovamento, perché il fumo infastidiva i miei occhi. Inoltre, la mia è una terra di terremoti ed eruzioni vulcaniche e dunque esposta a continui pericoli. Per questo motivo iniziai a spostarmi alla ricerca di luoghi e climi più favorevoli, nella convinzione che tu, Natura, hai destinato agli uomini un clima in particolare e alcuni luoghi specifici in cui la mia specie possa vivere serenamente. Da quel momento ho girato quasi tutto il mondo sempre animato dallo stesso proposito: non dar fastidio agli altri e raggiungere una vita tranquilla. Ma niente, qualsiasi luogo mi ha posto di fronte a problemi di vario tipo. Né sono stato risparmiato dalle malattie, nonostante il mio modo di vivere molto morigerato. Al che sono giunto alla convinzione che il dolore ci è stato imposto come cosa necessaria, tanto quanto l'impossibilità di essere felici. Quindi, in conclusione, tu sei nemica dichiarata degli uomini e degli altri animali. Pertanto ho perso ogni speranza: se infatti gli uomini finiscono di perseguitare chiunque li fugge o si nasconde, tu, al contrario, ci perseguiti finché non ci distruggi. E già mi vedo vicino il tempo amaro e lugubre della vecchiaia; vero e manifesto male, anzi insieme di mali e di miserie gravissime. Un tempo destinato da te per legge a tutti gli esseri viventi, preveduto da ciascuno di noi fin dalla fanciullezza, e preparato di continuo, dai venticinque anni in poi con un tristissimo declinare: in modo che appena un terzo della vita degli uomini è assegnato al fiorire, pochi istanti alla maturità e perfezione, tutto il rimanente al declino fino alla morte.

**Natura**. Immaginavi tu forse che il mondo fosse stato creato per causa vostra? Ora sappi che in ogni mia scelta o azione, tranne che in pochissime occasioni, sempre ebbi ed ho l'intenzione a tutt'altro che alla felicità degli uomini o all'infelicità. Quando io vi arreco qualche danno, io me ne accorgo, se non rarissime volte; e allo stesso modo, se vi sono propizia. Pensa che se anche mi accadesse di estinguere completamente la vostra specie, nemmeno me ne accorgerei.

**Islandese**. Poniamo che una persona mi inviti spontaneamente in una sua villa, con grande insistenza, e che io, per compiacerlo, accetti. E giunto, venga ospitato in una cella umida, fetida, aperta al vento e alla pioggia, senza alcuna comodità, se non il minimo per sfamarmi. E poniamo, ancora, che mi esponga a ogni forma di offesa e insolenza da parte dei suoi familiari. Ora alle mie lamentele, lui risponderebbe dicendomi che la villa non è stata creata per i miei comodi, che i servitori e la sua famiglia non sono pagati per essere al mio servizio; e che ha ben altro a cui pensare. Al che io replicherei: vedi, amico, se non hai costruito questa villa per me, allo stesso modo dovevi evitare di invitarmi. Ma poiché spontaneamente hai voluto che io ci dimori, non è forse opportuno che tu provveda a farmici stare senza pericoli e angustie? Con questo esempio voglio dirti questo, o Natura. So bene che tu non hai fatto il mondo solo per soddisfare le esigenze degli uomini. Ma da quanto vedo, sono indotto a pensare che tu l'abbia fatto e ordinato espressamente per tormentarli. Ora domando: ti ho io forse pregato di pormi in questo universo? o mi vi sono intromesso violentemente, e contro tua voglia? Ma se tu hai collocato me nel mondo, con le tue mani, di tua iniziativa e a mia insaputa, in modo tale che non era in mio potere rifiutarlo né respingerlo; se, dunque, questo è accaduto, non è allora compito tuo, se non mantenermi con mia soddisfazione nel tuo regno della vita, quantomeno impedire che questa dimora nel mondo mi frutti dolori e danni? E questo che dico di me, lo dico di tutto il genere umano e di ogni altra creatura.

**Natura**. Tu dimostri di non aver compreso che la vita di quest'universo è un perpetuo circuito di produzione e distruzione, collegate ambedue tra sé in modo che ognuna di esse serve continuamente all'altra, ed alla conservazione del mondo; il quale, nel caso che cessassero produzione o distruzione, finirebbe esso pure per distruggersi. Pertanto finirebbe per essere dannosa per lui se ci fosse qualche creatura libera da patimento.

**Islandese**. Queste stesse parole le ho sentite dalla bocca dei filosofi. Ma, poiché quel che è distrutto, patisce; e quel che distrugge, non gode, e col tempo anche il distruttore finisce per essere distrutto; dimmi quello che nessun filosofo mi sa dire: a chi piace o a chi giova cotesta vita infelicissima dell'universo, conservata con danno e con morte di tutte le cose che lo compongono?

Mentre stavano ragionando su tali questioni, si racconta che giunsero due leoni, così denutriti e mal ridotti per la fame, che appena ebbero la forza di mangiarsi quell'Islandese; come fecero; e ricavatone un po' di ristoro, si tennero in vita per quel giorno. Ma ci sono alcuni che negano questa circostanza, e narrano che un fortissimo vento, levatosi mentre l'Islandese parlava, lo stese a terra, e sopra gli edificò un grandioso mausoleo di sabbia: sotto il quale, disseccato perfettamente e divenuto una bella mummia, fu poi ritrovato da alcuni viaggiatori e collocato nel museo di non so quale città di Europa.

---
*Osservazioni*
>L'operetta morale fu scritta nel maggio 1824 e documenta nel modo più chiaro l'avvenuta svolta di Leopardi verso un pessimismo di tipo “cosmico”. Per la prima volta, infatti, vi troviamo esposta l'idea secondo cui la natura non è madre amorevole per gli uomini, ma una crudele matrigna, che genera le sue creature solo per garantire il ritmo vitale dell'universo.
>
>Nel testo, dunque, si scontrano due logiche in netta opposizione fra loro:
>- da una parte la Natura segue regole oggettive immodificabili e insensibili a ogni richiesta particolare; l'obiettivo è la continuazione del ciclo naturale;
>- dall'altra l'Islandese obbedisce a regole soggettive, ovvero la ricerca della felicità: l'uomo vorrebbe abitare in un mondo pensato per lui, dove sia possibile raggiungere il piacere ed evitare il dolore.
>
>Non c'è possibilità di incontro tra le due logiche, perché l'una esclude l'altra. L'Islandese ritiene che sia senza senso la logica seguita dalla Natura, cioè:
>
>a) perpetuare il ciclo dei viventi senza alcun fine superiore;
>b) mettere al mondo individui senza sentire il loro parere e senza ospitarli convenientemente.
>
>Ma la Natura è insensibile a tali obiezioni: l'universo è privo di scopo.
>
>Il testo di Leopardi, in conclusione, è un vero attacco all'antropocentrismo, cioè alla pretesa degli uomini di essere il fine dell'universo, protetti e salvaguardati dalla Natura, in quanto frutto di un disegno provvidenziale.

---

#Riassunto 
Un Islandese, stanco delle sofferenze della vita e del comportamento umano, decide di isolarsi e viaggiare per il mondo alla ricerca di un luogo in cui vivere senza dolori. Giunto nel cuore dell'Africa, incontra una gigantesca figura femminile, la Natura, e inizia con lei un dialogo.

L'Islandese accusa la Natura di essere la causa delle sofferenze umane, poiché crea esseri viventi solo per condannarli al dolore e alla distruzione. Ritiene insensato il ciclo naturale che perpetua la vita senza un fine superiore e considera crudele che gli esseri viventi vengano messi al mondo senza il loro consenso, solo per subire tormenti.

La Natura risponde con indifferenza, spiegando che il suo scopo non è il benessere umano, ma la conservazione dell'universo attraverso un ciclo perpetuo di creazione e distruzione. Non si cura delle sofferenze individuali, perché ogni creatura è solo una parte del sistema globale. Quando l'Islandese chiede a chi giovi questo sistema infelice, la Natura non risponde, lasciando senza senso il ciclo dell'esistenza.

Il dialogo si conclude tragicamente: l'Islandese muore divorato da due leoni affamati, simbolo della spietatezza della natura. Questo epilogo sottolinea l'inevitabilità del dolore e l'indifferenza del cosmo verso l'uomo.

#Analisi 

---

### **Analisi del dialogo**

- **La contrapposizione tra uomo e Natura**:  
    Nel dialogo si evidenziano due logiche opposte: l'Islandese, rappresentante dell'umanità, cerca di comprendere la sofferenza che pervade l'esistenza e accusa la Natura di essere la causa di tali mali. Leopardi usa l'Islandese come alter ego, per dare voce alle proprie riflessioni pessimistiche. La Natura, invece, si presenta come un'entità distaccata, il cui unico scopo è perpetuare il ciclo naturale di produzione e distruzione.
    
- **L'indifferenza della Natura**:  
    Il cuore della riflessione leopardiana è racchiuso nella risposta della Natura: la sofferenza è inevitabile poiché è parte integrante delle leggi eterne e immutabili che governano l'universo. La Natura non si interessa al bene o al male delle sue creature, ma agisce unicamente per mantenere l'equilibrio del cosmo. Questa visione materialistica nega qualsiasi finalismo provvidenziale, attaccando direttamente l'antropocentrismo e la tradizione religiosa che vede l'uomo al centro del creato.
    
- **L'insignificanza dell'uomo**:  
    La Natura ridimensiona l'importanza dell'uomo, considerandolo una parte minima del creato. La sua ricerca di felicità è irrilevante e incompatibile con il funzionamento dell'universo, dove la sofferenza è una condizione necessaria. La tragedia dell'Islandese, divorato dai leoni, è la dimostrazione finale dell'ineluttabilità del dolore e della crudeltà della Natura.
    

### **Il pessimismo cosmico**

Il _Dialogo della Natura e di un Islandese_ esplicita per la prima volta il passaggio di Leopardi a un pessimismo di tipo cosmico. Se nel pessimismo storico le cause dell'infelicità umana erano attribuite alle istituzioni e alla storia, ora la responsabilità è universale, radicata nella Natura stessa. Il mondo è dominato da leggi immutabili che non hanno alcuna considerazione per il benessere umano.

Leopardi costruisce un universo privo di scopo, dove l'uomo non è altro che una vittima di un meccanismo cieco e indifferente. La sofferenza non è più contingente, ma necessaria, e abbraccia tutti gli esseri viventi.

### **Influenze letterarie e filosofiche**

- Il _Dialogo_ si ispira al **conte philosophique** settecentesco, in particolare al _Candide_ di Voltaire, condividendone l'ironia amara e la critica all'ottimismo antropocentrico.
- Leopardi, inoltre, trae spunto dai _Lusiadi_ di Camões, dove l'immensità del mondo naturale e le sfide poste agli uomini rivelano l'indifferenza del cosmo verso il genere umano.

### **Stile dell'opera**

A differenza delle precedenti _Operette morali_, caratterizzate da una narrazione più distaccata e meditativa, il _Dialogo_ adotta uno stile incalzante e appassionato, riflettendo la drammaticità della riflessione leopardiana. Questa intensità anticipa la poetica della _Ginestra_, dove Leopardi tornerà a esplorare il rapporto tra uomo e Natura con un linguaggio altrettanto vivace e coinvolgente.

---
#Commento 
Il _Dialogo della Natura e di un Islandese_ è uno dei testi più emblematici della filosofia leopardiana, in cui il poeta riesce a sintetizzare con straordinaria lucidità la sua visione tragica e materialista della vita. Il pessimismo cosmico di Leopardi, pur cupo, rappresenta anche un invito alla consapevolezza: comprendere l'indifferenza della Natura può spingere l'uomo a cercare conforto nella solidarietà con i propri simili, anticipando una visione più umanista che sarà sviluppata in opere successive come _La ginestra_.

L'opera, attraverso l'uso del paradosso e dell'ironia, invita il lettore a riflettere su temi universali, quali il senso della vita, il rapporto con la sofferenza e il posto dell'uomo nell'universo. La sua attualità risiede proprio in questa capacità di sollevare interrogativi ancora oggi profondamente rilevanti.