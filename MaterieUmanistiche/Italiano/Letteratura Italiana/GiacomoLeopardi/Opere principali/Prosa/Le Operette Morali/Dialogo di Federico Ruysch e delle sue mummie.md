All’interno delle [_Operette morali_](https://library.weschool.com/lezione/leopardi-operette-morali-introduzione-alla-raccolta-2696.html) leopardiane, la più evidente novità del _Dialogo di Federico Ruysch e delle sue mummie_, composto a Recanati tra il 16 e il 23 agosto 1824, è senz’altro la **struttura**. L’operetta è infatti l’unica di tutta la raccolta che vede convivere **versi e prosa**. La lirica del _Coro dei morti_ presente in apertura è, inoltre, un componimento poetico estremamente significativo non solo per i suoi contenuti, che riflettono sull’inconoscibile mistero della vita e della morte, ma anche sotto l’aspetto formale, dato che la poesia, che alterna liberamente [endecasillabi](https://library.weschool.com/lezione/significato-endecasillabo-accenti-metrica-italiana-7736.html) e [settenari](https://library.weschool.com/lezione/settenario-definizione-ed-esempi-8191.html), segna **il distacco di Leopardi dalla canzone tradizionale** per passare alla canzone libera, che poi caratterizzerà la stagione dei [canti pisano-recanatesi](https://library.weschool.com/lezione/leopardi-canti-pisano-recanatesi-introduzione-e-commento-2706.html). La scelta di esordire con una canzone crea immediatamente **un’atmosfera solenne**, che rende protagonisti i morti, i quali contemplano “con uno spirito di arresa all’incomprensibilità delle vita, uguale a quello che i vivi hanno nei confronti della morte” [1](https://library.weschool.com/lezione/giacomo-leopardi-dialogo-federico-ruysch-mummie-riassunto-commento-11602.html#foot1 "G. Leopardi, Poesie e Prose, a cura di M. A . Rigoni e R. Damiani, Milano, Mondadori, 1997-1998."). Nella canzone - costruita con uno stile ampio e complesso  - si dichiara **l’impossibilità di conoscere e comprendere l’arcano che governa la Natura**. Questa stessa impossibilità di comprendere viene poi ribadita nella parte in prosa dell’operetta, dove dialogano Federico Ruysch (1638-1731), anatomista olandese famoso per aver approntato **nuove tecniche di mummificazione dei cadaveri**, e un gruppo di morti conservati nel suo studio.

#Testo 
**Coro di morti nello studio di Federico Ruysch**

**Coro di Morti**  
Sola nel mondo eterna, a cui si volve  
Ogni creata cosa,  
In te, morte, si posa  
Nostra ignuda natura;  
Lieta no, ma sicura  
Dall’antico dolor. Profonda notte  
Nella confusa mente  
Il pensier grave oscura;  
Alla speme, al desio, l’arido spirto  
Lena mancar si sente:  
Così d’affanno e di temenza è sciolto,  
E l’età vote e lente  
Senza tedio consuma.  
Vivemmo: e qual di paurosa larva,  
E di sudato sogno,  
A lattante fanciullo erra nell’alma  
Confusa ricordanza:  
Tal memoria n’avanza  
Del viver nostro: ma da tema è lunge  
Il rimembrar. Che fummo?  
Che fu quel punto acerbo  
Che di vita ebbe nome?  
Cosa arcana e stupenda  
Oggi è la vita al pensier nostro, e tale  
Qual de’ vivi al pensiero  
L’ignota morte appar. Come da morte  
Vivendo rifuggia, così rifugge  
Dalla fiamma vitale  
Nostra ignuda natura;  
Lieta no ma sicura,  
Però ch’esser beato  
Nega ai mortali e nega a’ morti il fato.

**Ruysch**  
_Fuori dello studio, guardando per gli spiragli dell’uscio._  
Diamine! Chi ha insegnato la musica a questi morti, che cantano di mezzanotte come galli? In verità che io sudo freddo, e per poco non sono più morto di loro. Io non mi pensava, perché gli ho preservati dalla corruzione, che mi risuscitassero. Tant’è: con tutta la filosofia, tremo da capo a piedi. Mal abbia quel diavolo che mi tentò di mettermi questa gente in casa. Non so che mi fare. Se gli lascio qui chiusi, che so che non rompano l’uscio, o non escano pel buco della chiave, e mi vengano a trovare al letto? Chiamare aiuto per paura de’ morti, non mi sta bene. Via, facciamoci coraggio, e proviamo un poco di far paura a loro.

_Entrando._  
Figliuoli, a che giuoco giochiamo? Non vi ricordate di essere morti? Che è cotesto baccano? Forse vi siete insuperbiti per la visita dello Czar, e vi pensate di non essere più soggetti alle leggi di prima? Io m’immagino che abbiate avuto intenzione di far da burla, e non da vero. Se siete risuscitati, me ne rallegro con voi; ma non ho tanto, che io possa far le spese ai vivi, come ai morti; e però levatevi di casa mia. Se è vero quel che si dice dei vampiri, e voi siete di quelli, cercate altro sangue da bere; che io non sono disposto a lasciarmi succhiare il mio, come vi sono stato liberale di quel finto, che vi ho messo nelle vene. In somma, se vorrete continuare a star quieti e in silenzio, come siete stati finora, resteremo in buona concordia, e in casa mia non vi mancherà niente; se no, avvertite ch’io piglio la stanga dell’uscio, e vi ammazzo tutti.

**Morto**  
Non andare in collera; che io ti prometto che resteremo tutti morti come siamo, senza che tu ci ammazzi.

**Ruysch**  
Dunque che è cotesta fantasia che vi è nata adesso, di cantare?

**Morto**  
Poco fa sulla mezzanotte appunto, si è compiuto per la prima volta quell’anno grande e matematico, di cui gli antichi scrivono tante cose; e questa similmente è la prima volta che i morti parlano. E non solo noi, ma in ogni cimitero, in ogni sepolcro, giù nel fondo del mare, sotto la neve o la rena, a cielo aperto, e in qualunque luogo si trovano, tutti i morti, sulla mezzanotte, hanno cantato come noi quella canzoncina che hai sentita.

**Ruysch**  
E quanto dureranno a cantare o a parlare?

**Morto**  
Di cantare hanno già finito. Di parlare hanno facoltà per un quarto d’ora. Poi tornano in silenzio per insino a tanto che si compie di nuovo lo stesso anno.

**Ruysch**  
Se cotesto è vero, non credo che mi abbiate a rompere il sonno un’altra volta. Parlate pure insieme liberamente; che io me ne starò qui da parte, e vi ascolterò volentieri, per curiosità, senza disturbarvi.

**Morto**  
Non possiamo parlare altrimenti, che rispondendo a qualche persona viva. Chi non ha da replicare ai vivi, finita che ha la canzone, si accheta.

**Ruysch**  
Mi dispiace veramente: perché m’immagino che sarebbe un gran sollazzo a sentire quello che vi direste fra voi, se poteste parlare insieme.

**Morto**  
Quando anche potessimo, non sentiresti nulla; perché non avremmo che ci dire.

**Ruysch**  
Mille domande da farvi mi vengono in mente. Ma perché il tempo è corto, e non lascia luogo a scegliere, datemi ad intendere in ristretto, che sentimenti provaste di corpo e d’animo nel punto della morte.

**Morto**  
Del punto proprio della morte, io non me ne accorsi.

**Gli altri morti**  
Né anche noi.

**Ruysch**  
Come non ve n’accorgeste?

**Morto**  
Verbigrazia, come tu non ti accorgi mai del momento che tu cominci a dormire, per quanta attenzione ci vogli porre.

**Ruysch**  
Ma l’addormentarsi è cosa naturale.

**Morto**  
E il morire non ti pare naturale? mostrami un uomo, o una bestia, o una pianta, che non muoia.

_(Segue il dialogo con lo stesso stile.)_

---

#Riassunto 
La vicenda è ambientata nello **studio dello scienziato**; Federico Ruysch viene svegliato nel cuore della notte dal **canto dei defunti risorti** poiché si sta compiendo “l’anno grande e matematico”, ossia quel momento in cui i pianeti si ritrovano nella stessa posizione in cui ebbe principio il loro moto. Allo scoccare della mezzanotte i morti di ogni dove hanno facoltà di **parlare coi vivi per un quarto d’ora**. Ma a una condizione: che siano i vivi a rivolgere loro domande, poiché i defunti, tra loro, non saprebbero che dirsi. L’imbalsamatore vince a fatica la paura che lo inchioda a letto, si alza e ordina alle sue mummie di fare silenzio. Da qui l’atmosfera dell’operetta perde quella solennità creata dai versi per lasciare spazio a **momenti di ironia** e a **passaggi burleschi**, dovuti essenzialmente alla goffaggine del personaggio personale, che si ritrova inaspettatamente di fronte a una situazione paradossale. Impaurito che i cadaveri siano risuscitati, Ruysch rimane spiazzato finché il primo non lo rassicura con queste parole:

> Poco fa, sulla mezza notte appunto, si è compiuto per la prima volta quell'anno grande e matematico, di cui gli antichi scrivono tante cose.

L’olandese allora improvvisa una serie di domande che corrispondono ad altrettanti **luoghi comuni sul tema della morte**, che i cadaveri si apprestano a smentire o correggere. Ruysch chiede che cosa si prova in punto di morte e, con sua sorpresa, si sente rispondere che **non si avverte proprio niente**, esattamente come non ci si avvede del momento in cui ci si addormenta. Col procedere del dialogo, l’anatomista cerca di incalzare i suoi interlocutori ma si ritrova sempre più disorientato dalle loro risposte. “Non sentiste nessun dolore in punto di morte?” domanda alle mummie. Alla nuova risposta negativa esse aggiungono che la morte non solo non è un’esperienza dolorosa, ma non è nemmeno un “sentimento”, quanto “piuttosto il contrario”. Si devono quindi ricredere tanto gli [epicurei](https://library.weschool.com/lezione/filosofia-riassunto-epicuro-filosofia-opere-teoria-del-piacere-2324.html) quanto coloro che credono nella vita spirituale: **la morte è semplicemente un affievolirsi progressivo di tutte le facoltà senzienti**, fino al completo  spegnimento. Si arriva così alla risposta decisiva che i morti danno a Ruysch quando egli chiede loro: “Dunque che cosa è la morte, se non è dolore?”. Risponde uno dei cadaveri:

> Piuttosto piacere che altro. Sappi che il morire, come l'addormentarsi, non si fa in un solo istante, ma per gradi. Vero è che questi gradi sono più o meno, e maggiori o minori, secondo la varietà delle cause e dei generi della morte. Nell'ultimo di tali istanti la morte non reca né dolore né piacere alcuno, come né anche il sonno. Negli altri precedenti non può generare dolore perché il dolore è cosa viva, e i sensi dell'uomo in quel tempo, cioè cominciata che è la morte, sono moribondi, che è quanto dire estremamente attenuati di forze. Può bene esser causa di piacere: perché il piacere non sempre è cosa viva; anzi forse la maggior parte dei diletti umani consistono in qualche sorta di languidezza. Di modo che i sensi dell'uomo sono capaci di piacere anche presso all'estinguersi; atteso che spessissime volte la stessa languidezza e piacere; massime quando vi libera da patimento; poiché ben sai che la cessazione di qualunque dolore o disagio, e piacere per se medesima.

*Osservazione*
**Alla luce di questa risposta si comprende come la morte non solo venga scagionata dall’essere fonte di dolore, ma venga definita addirittura come **un possibile piacere**, proprio perché il piacere consiste nel non sentire. Secondo Leopardi la percezione della vita è di per sé dolore perché essa è caratterizzata in ogni momento da **una tensione verso un desiderio irraggiungibile**. L’indebolimento delle nostre facoltà, invece, ci libera da questa morsa per consegnarci a un non essere che è positivo proprio perché corrisponde a un non sentire. Il piacere è, insomma - come viene detto nell’operetta - la “languidezza”: è l’indebolimento delle nostre forze fino al non essere più. Successivamente i morti rispondono che, per sua stessa natura, l’uomo, fino all’ultimo secondo, rimane aggrappato alla vita. Spera cioè di continuare a vivere anche quando malato o ormai  prossimo al trapasso. La domanda a cui i morti non rispondono è l’ultima che Ruysch pone loro: “Dite: come conosceste d'essere morti? Non rispondono. Figliuoli, non m'intendete? Sarà passato il quarto d'ora. Tastiamogli un poco. Sono rimorti ben bene: non è pericolo che mi abbiano da far paura un'altra volta: torniamocene a letto”. La domanda tenta, come nota Cesare Galimberti, di “conoscere la morte” [2](https://library.weschool.com/lezione/giacomo-leopardi-dialogo-federico-ruysch-mummie-riassunto-commento-11602.html#foot2 "G. Leopardi, Operette morali, a cura di C. Galimberti, Napoli, Guida, 1985.") che però è già stata “definita ignota dal Coro”. **Un mistero drammatico si nasconde dietro questa chiusa apparentemente comica**, che circolarmente riporta Ruysch nella stesso luogo dove era all’inizio, il letto, lasciandolo in balia di quella stessa **incomprensione dell’arcano** che egli, come tutti gli uomini, aveva prima di intraprendere il dialogo con le sue mummie.**

#Analisi 

---

### **Tematiche Principali**

#### **1. La Natura della Morte**

Le mummie descrivono la morte come un processo privo di sensazioni dolorose, smentendo l'idea comune che essa sia un'esperienza angosciante. La morte viene vista come un momento di quiete, analogo al sonno, che libera l'essere umano dal peso della sofferenza e delle illusioni della vita.

> «Il morire, come l’addormentarsi, non si fa in un solo istante, ma per gradi.»

Con questa affermazione, Leopardi smonta le paure ancestrali legate alla morte, riducendola a un fenomeno naturale e fisiologico. La consapevolezza dell'assenza di dolore è rassicurante, ma lascia spazio a una riflessione più profonda: la vita stessa, di fronte alla morte, appare fragile e priva di senso assoluto.

#### **2. La Critica alle Illusioni Umane**

La conversazione tra Ruysch e le mummie mette in evidenza il contrasto tra la percezione della morte da parte dei vivi e l’esperienza dei morti stessi. I vivi temono la morte perché la associano a un dolore insopportabile o a un annullamento violento. Tuttavia, le mummie smentiscono queste credenze, dimostrando che la paura della morte è infondata e nasce dall’ignoranza e dalle illusioni che caratterizzano l’esistenza umana.

Questa visione si ricollega al **pessimismo cosmico** di Leopardi, secondo cui la natura indifferente produce e distrugge la vita senza alcuna finalità. Le illusioni che gli uomini costruiscono sulla vita e sulla morte servono solo a mascherare il vuoto di un’esistenza destinata a terminare inevitabilmente.

#### **3. Ironia e Paradosso**

Il dialogo è intriso di ironia. Ruysch, uno scienziato razionale, è turbato dal canto delle mummie e cerca di razionalizzare un evento straordinario che sfida le sue conoscenze. Allo stesso tempo, le mummie si rivelano più sagge e pacate di lui, mostrando una comprensione superiore della vita e della morte.  
Leopardi utilizza il paradosso di far parlare i morti per rivelare la vacuità delle credenze dei vivi, giocando sulla contrapposizione tra scienza e filosofia.

#### **4. Il Tempo e l’Effimero**

Le mummie raccontano che il loro "risveglio" e la loro capacità di parlare sono limitati a un quarto d'ora. Questa breve finestra di tempo richiama l’idea della transitorietà di tutte le cose, compreso il dialogo stesso. Anche la comunicazione tra i vivi e i morti è destinata a interrompersi, lasciando spazio al silenzio eterno.

---

### **Struttura e Stile**

Il dialogo alterna toni leggeri e ironici a momenti di profonda riflessione filosofica. La scelta di un anatomista come interlocutore riflette l’interesse di Leopardi per la scienza, ma anche il suo scetticismo verso le capacità della scienza di rispondere alle domande ultime dell’esistenza.

Le mummie parlano con un linguaggio semplice ma incisivo, riducendo al minimo le emozioni e privilegiando la razionalità. Questo contrasta con le reazioni emotive e un po' grottesche di Ruysch, che rappresenta l’uomo comune, ancora legato alle sue paure e ai suoi pregiudizi.

---
#Commento 
Il "Dialogo di Federico Ruysch e delle sue mummie" è un’opera che si inserisce perfettamente nella visione filosofica di Leopardi, mostrando il suo genio nella combinazione di temi esistenziali e stile brillante.

1. **Il superamento della paura della morte:**  
    La riflessione leopardiana non è consolatoria in senso religioso o metafisico, ma invita ad accettare la morte come parte naturale dell’esistenza. Questo approccio razionale offre una forma di liberazione, anche se implica il riconoscimento del vuoto e dell’insignificanza della vita.
    
2. **La condizione dell’uomo:**  
    Ruysch rappresenta la condizione dell’essere umano, sospeso tra paura e curiosità, desideroso di conoscere i segreti dell’esistenza ma incapace di liberarsi dalle illusioni. Le mummie, invece, incarnano la saggezza di chi ha superato la vita e i suoi inganni.
    
3. **La funzione del dialogo:**  
    Come in altre _Operette morali_, Leopardi utilizza la forma del dialogo per dare voce a prospettive diverse e mettere in scena un confronto filosofico. Tuttavia, nel caso di Ruysch, il dialogo è anche un mezzo per esplorare l’ironia dell’esistenza umana: anche chi si crede padrone della conoscenza (Ruysch, lo scienziato) si trova smarrito di fronte ai grandi misteri della vita e della morte.