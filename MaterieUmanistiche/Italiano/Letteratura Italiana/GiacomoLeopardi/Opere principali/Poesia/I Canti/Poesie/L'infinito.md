**"L'Infinito"** di Giacomo Leopardi è una delle sue poesie più celebri, scritta nel 1819, che esplora il concetto di infinito sia in senso fisico che metafisico, facendo emergere la riflessione sul rapporto tra l’uomo e l’infinito, la natura e il senso della vita.

Il poema è caratterizzato da un'intensa dimensione **esistenziale** e **filosofica**, ed esprime il conflitto tra il desiderio umano di superare i limiti e la consapevolezza dell'impossibilità di farlo. La lirica si sviluppa in pochi versi ma racchiude una visione complessa dell'infinito, della sofferenza e della speranza.

#Testo 
>Sempre caro mi fu quest’ermo colle,  
>e questa siepe, che da tanta parte  
>dell’ultimo orizzonte il guardo esclude.  
>Ma, sedendo e mirando, interminati  
>spazi di là da quella, e sovrumani  
>silenzi, e profondissima quiete  
>
>io nel pensier mi fingo; ove per poco  
>il cor non si spaura. E come il vento  
>odo stormir tra queste piante, io quello  
>infinito silenzio a questa voce  
>
>vo comparando: e mi sovvien l’eterno,  
>e le morte stagioni, e la presente  
>e viva, e il suon di lei. Così tra questa  
>immensità s’annega il pensier mio;  
>
>e il naufragar m’è dolce in questo mare.

---

#Parafrasi
**Q**uesto colle solitario mi è sempre stato caro, così come questa siepe che impedisce allo sguardo di vedere buona parte dell’orizzonte. Ma sedendo e osservando (l’orizzonte), io immagino al di là di essa spazi vastissimi, silenzi sovrumani e una quiete profondissima, tanto che per poco non mi spavento. **E** non appena sento stormire il vento tra le piante, confronto quel silenzio infinito a questo suono: **e** mi viene in mente l’eternità, e il passato, e il presente, con i suoi suoni.  
Così, il mio pensiero affonda in quest’immensità **e** naufragare in un mare di questo tipo è per me una sensazione dolcissima.

#Analisi

Composta a Recanati, presumibilmente tra la primavera e l’autunno del 1819, la poesia _L’infinito_ viene pubblicata inizialmente sulla rivista milanese _Nuovo Ricoglitore_, nel dicembre 1825, per poi comparire in volume nei _Versi del conte Giacomo Leopardi_ editi dalla Stamperia delle Muse (Bologna, 1826) e, poi, nei _[Canti](https://www.sololibri.net/Canti-Giacomo-Leopardi.html)_ editi da Piatti (Firenze, 1831).

_L’infinito_, tra i più celebri componimenti di Leopardi, è uno dei **primi idilli**; con questo termine il poeta sceglie di rifarsi a una specifica tradizione poetica della Grecia classica che ha i suoi migliori rappresentanti nei poeti alessandrini, in Teocrito e in Mosco (non si tratta della stessa persona), di questi aveva tradotto alcune liriche, dedicando all’ultimo anche un _Discorso sopra Mosco_ (1815). La peculiarità dell’idillio è quella di proporre un’immagine piccola, ristretta, limitata: è quella che si presenta al poeta durante la sua **osservazione dell’orizzonte, ostacolata da una siepe**, posta in cima a un colle (vedi l’immagine sopra); pertanto, paradossalmente, alla base di un componimento che ha come tema l’infinito, si ritrova il senso del limite e una visuale incompleta.

Lo stesso dualismo si ritrova sul piano contenutistico, giocato su un **continuo confronto tra limite e illimitato**, tra un’immagine, limitata e sbarrata, effettivamente vista, in una dimensione reale e un’immagine o, meglio, una suggestione, che “nel pensier si finge”, che il poeta crea in una dimensione virtuale, e per cui prova quasi spavento.  
Più sinteticamente si tratta del continuo passaggio e del continuo gioco di rimandi tra **ciò che vediamo e sentiamo e ciò che immaginiamo**, presentiamo, o ricordiamo; il continuo passaggio tra un piano empirico e un piano virtuale che, spingendo il soggetto al limite delle sue facoltà razionali, richiama il sentimento del naufragio e della morte.  
Senza concedere nulla alla dimensione del sacro, alla teologia o alla metafisica e rimanendo all’interno di una **finzione immaginativa e poetica**, Leopardi intende suscitare nel lettore due differenti sensazioni, una visiva e l’altra uditiva, tese a produrre due differenti percezioni, una dell’infinito spaziale e una dell’infinito temporale.
Per questo è appropriata la definizione di “avventura storica dell’animo del poeta”, perché questo idillio racconta un’estasi dei sensi che, di fronte a una figurazione momentanea dell’infinito, prima fanno provare prima paura e, poi, stordimento.  
Attraverso precise tecniche espressive (vedi sotto, nell’analisi del testo) [Giacomo Leopardi](https://www.sololibri.net/Giacomo-Leopardi-5-cose-da-sapere.html) non solo riesce a rendere esemplarmente la duplicità delle dimensioni (quella percettiva e quella psicologica) coinvolte nell’esperienza cantata ma esemplifica al meglio anche quella poetica dell’indefinito e del vago che privilegia sensazioni dai contorni sfumati, nebulose, vagheggiate, ed è strettamente collegata a quella **teoria del piacere** secondo la quale (in base a una riflessione del luglio 1820, contenuta nello _[Zibaldone](https://www.sololibri.net/Lo-Zibaldone-di-Giacomo-Leopardi-contenuto-analisi.html)_) l’uomo ha un’inclinazione naturale all’infinito.

---
**METRICA**:
Per quanto riguarda lo schema metrico, ci troviamo di fronte a degli **endecasillabi sciolti privi di strofe e di rime**.  
Dal punto di vista sintattico, a eccezione del primo e dell’ultimo verso, gli altri tredici non formano enunciazioni isolabili ma appaiono legati da un continuum tanto metrico quanto sintattico che abbraccia l’intero componimento e contribuisce a rendere l’idea di infinitudine e che si realizza attraverso frequenti _enjambements_ (un procedimento stilistico che rompe l’unità metrico-sintattica facendo concludere una proposizione e il suo significato non nello stesso verso in cui inizia ma in quello successivo) e attraverso un’abbondante presenza di avverbi, congiunzioni e connettivi. Soprattutto le congiunzioni hanno un’importanza primaria perché collegano non solo gli elementi descrittivi ma anche i passaggi tematici e si trovano, quando rivestono quest’ultima funzione, all’inizio del verso o della proposizione, in una posizione forte.
v. 1 = “ermo colle”: si tratta del **monte Tabor**, un’altura a sud di Recanati, nei pressi della casa natale del poeta; la concreta collocazione geografica del luogo è, comunque, assolutamente irrilevante. “Ermo”, arcaismo per “solitario”, è solo la prima di una serie di parole che costituiscono una sorta di **lessico dell’indefinito e del vago** e che sono una delle principali peculiarità del canto.

v. 3 = “ultimo”: latinismo per “estremo”.

vv. 4-6 = “interminati”: “senza fine”, “senza termine”; insiema a “sovrumani” e “profondissima”, dei due versi successivi, sono parole che, in base a un passo dello _[Zibaldone](https://www.sololibri.net/Lo-Zibaldone-di-Giacomo-Leopardi-contenuto-analisi.html)_, come le “immagini corrispondenti” devono essere considerati “poeticissime” perché “indicano moltitudine, copia, grandezza, lunghezza, larghezza, altezza, vastità, ec. ec., sia in estensione, o in forza, intensità”.

v. 7 = “io nel pensier mi fingo” il poeta immagina, si costruisce una situazione con gli strumenti della sua fantasia, proprio stante il limite che, pur sbarrando la vista, consente di figurarsi cose che non sarebbero immaginabili se la vista si estendesse da per tutto perché il reale escluderebbe l’immaginario. Il poeta si riferisce, quindi, a quella dimensione virtuale, di cui si diceva sopra, a quello spazio immaginario, parallelo a quello reale. Di conseguenza “ove” è usato in una duplice accezione, spaziale e temporale.

v. 8 = “il cor non si spaura” si tratta di un motivo, molto celebre, presente anche nei _[Pensieri](http://clkuk.tradedoubler.com/click?p=217249&a=1533107&g=20336894&url=http://www.ibs.it/ser/serfat.asp?site=libri&xy=Blaise+Pascal+Pensieri)_ di [Blaise Pascal](https://www.sololibri.net/Blaise-Pascal-5-cose-da-sapere.html) che afferma “Le silence éternel de ces espaces infinis m’effraie” (“il silenzio eterno di questi infiniti spazi mi spaventa”).  
In questo stesso verso, nella proposizione successiva, la congiunzione “come” ha valore anche temporale e sta per “quando/non appena”;

vv. 9-10 = “queste/quello/questa”: deittico dimostrativo che sostiene il gioco di rimandi tra le due diverse dimensioni chiamate in causa: realtà/immaginazione/realtà.

v. 11 = “vo comparando”: “vado paragonando”, “confronto”. “mi sovvien l’eterno”: l’espressione indica l’infinito temporale, velocemente intuito da Leopardi che, percependo il rumore familiare del vento tra le fronde degli alberi, ha l’impressione di trovarsi di fronte all’infinito e al nulla in cui l’uomo può perdersi e annientarsi e coglie, così, il senso dell’eternità, la permanenza dello spazio-tempo pur nelle sue modificazioni, in contrapposizione alla finitezza umana.

vv. 12-13 = “e la presente... di lei”: il tempo presente che ancora vive, attraverso il rumore del vento.

v. 14 = “immensità”: si tratta di un’immensità duplice, una spaziale che aveva immaginato nel pensiero e una temporale che ora torna in mente al poeta, dopo aver sentito la voce del vento.

v. 15 = “m’è dolce”: mi risulta piacevole e si riferisce alla sensazione dell’immergersi in un mare immaginato, dell’abbandonarsi a un flusso di sensazioni e di idee indeterminato.

---
**RETORICA**:
Come già detto, la poesia presenta numerosi [enjambements](https://www.sololibri.net/Enjambement-significato-ed-esempi.html), che le conferiscono un ritmo lento e continuo, sostenuto anche dall’uso di una sintassi tutto sommato piana (fatta eccezione per qualche anastrofe, ad esempio quella presente al v.1, e qualche iperbato) e dominata dalla coordinazione per polisindeto (la congiunzione "e" è particolarmente ricorrente).  
Allitterazioni, assonanze e richiami sonori sono numerosi: in particolare, sottolineiamo l’insistenza sulle lettere _s_, _v_, _i_, _e_ e _o_.

Le **figure retoriche** impiegate nel testo sono tutte volte a supportarne il contenuto. Tra i vv. 4 e 6, la disposizione in climax di "interminati", "sovrumani" e "profondissima" veicola il senso di vastità dell’infinito che si allarga al di là dell’ostacolo posto dalla siepe, ulteriormente enfatizzata dal fatto che si tratti di tre iperbati.  
"Cor" (v. 8) è una metonimia.

Come "quello / infinito silenzio a questa voce" ( vv. 9-10), così "le morte stagioni, e la presente / e viva, e il suon di lei" (vv. 12-13) costituisce un’antitesi. Non solo: "voce" è anche una personificazione e una metafora: indica il suono che il vento fa tra le foglie, ma anche il suono del tempo che scorre, del presente, contrapposto al passato silenzioso e sterminato.  
Un’altra metafora, questa volta continuata, è quella costituita dai versi finali del componimento: il naufragio del pensiero nell’immaginazione, caratterizzato a sua volta da una climax discendente ("s’annega" v. 14, "naufragar" v. 15).

---
#Commento
Il poema **"L'Infinito"** di Giacomo Leopardi, scritto nel 1819, è una delle sue liriche più celebri e rappresentative del suo pensiero filosofico e poetico. La poesia esprime una riflessione sull'infinito, sulla condizione umana e sulla tensione tra il desiderio di superare i limiti e la consapevolezza della loro ineluttabilità. Con pochi versi, Leopardi riesce a condensare una visione complessa e profonda dell'esistenza, dei suoi limiti e delle sue aspirazioni.

### **Struttura e Atmosfera**:

Il poema si sviluppa in quindici versi, suddivisi in due strofe, con un ritmo che richiama la riflessione lenta e meditativa. Il paesaggio naturale che Leopardi descrive, una collina da cui si può vedere l'orizzonte infinito, funge da sfondo per una riflessione filosofica che va al di là della semplice osservazione della natura. L'infinito non è solo un concetto astratto, ma prende forma in una scena concreta, un paesaggio che suggerisce l'idea della vastità senza fine. La poesia si apre con la descrizione del panorama, ma ben presto il poeta si immerge in una riflessione esistenziale che fonde il paesaggio con la sua esperienza interiore.

### **Il Confronto tra Finito e Infinito**:

La riflessione di Leopardi sull'infinito nasce dal confronto tra il finito e l'infinito, tra il mondo limitato della nostra esistenza e l'infinito mondo che ci appare al di fuori di essa. Il poeta si trova a osservare una scena naturale che sembra non avere confini, eppure questa vastità genera in lui un senso di malinconia e smarrimento. L'infinito diventa la rappresentazione di un desiderio irrealizzabile, ma anche di un'aspirazione che va oltre le ristrettezze della vita quotidiana. Nonostante il contrasto tra il finito e l'infinito, Leopardi sembra accettare questa tensione, trovando in essa una sorta di consolazione.

### **Il "naufragio" nell'infinito**:

Un elemento centrale della poesia è l'immagine del **"naufragare"** nel mare dell'infinito. Sebbene il "naufragio" possa sembrare una metafora negativa, essa viene invece interpretata come un gesto di abbandono. Il poeta si "abbandona" all'infinito, accettando il suo destino di non poter mai raggiungere quella vastità e di essere costretto a navigare in essa senza una meta chiara. L'infinito diventa, così, sia una realtà affascinante che inquietante, un luogo in cui il poeta può perdersi, ma nel quale anche sperimenta una sorta di estasi.

### **La bellezza della vita e il dolore della consapevolezza**:

Il contrasto tra la bellezza dell'infinito e la sofferenza della consapevolezza dei suoi limiti è uno degli aspetti più significativi della poesia. Leopardi non è un poeta che celebra l'infinito come qualcosa di positivo o consolatorio, ma lo presenta come un'esperienza che genera in lui **angoscia esistenziale**. Il piacere che il poeta prova nell'abbandonarsi all'infinito è ambivalente: da un lato, c'è il desiderio di superare i limiti della realtà terrena, dall'altro c'è la consapevolezza che questa aspirazione è destinata a rimanere sempre irraggiungibile.

### **Conclusione e Significato Filosofico**:

"L'Infinito" è una riflessione sulla natura umana, sul desiderio di trascendere i limiti imposti dalla finitezza e sull'impossibilità di raggiungere un appagamento completo. La poesia di Leopardi, pur essendo intrisa di una visione **pessimistica** della vita, suggerisce anche un paradosso: il desiderio di infinito, pur essendo irrealizzabile, è ciò che alimenta la speranza e il movimento interiore dell'uomo. Leopardi sembra suggerire che il senso della vita non risieda nella realizzazione di un obiettivo definitivo, ma nel cammino stesso, nel continuo sforzo verso l'irraggiungibile.

La poesia, quindi, non è solo un’analisi filosofica dell'infinito, ma anche una riflessione sulla condizione umana, segnata dall’impossibilità di appagare i desideri e dall’accettazione di un destino che ci porta sempre oltre i nostri limiti. Il piacere che il poeta trova nell'infinito è, in definitiva, una forma di consapevolezza che il nostro destino è indissolubilmente legato alla tensione tra finito e infinito.