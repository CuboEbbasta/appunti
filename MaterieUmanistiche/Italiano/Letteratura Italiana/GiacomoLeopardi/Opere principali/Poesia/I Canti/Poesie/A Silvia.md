**_A Silvia_** è tra i più celebri componimenti poetici di **Giacomo Leopardi**: conosciuta a fin dai primi anni di scuola, è uno dei testi del grande poeta di Recanati che permette di accedere al suo universo esistenziale e di comprendere le ragioni di molte sue scelte formali.

Composta a Recanati tra il 19 e il 20 Aprile del 1828 e comparsa per la prima volta nell’edizione dei [_Canti_](https://www.sololibri.net/Canti-Giacomo-Leopardi.html) curata dall’editore fiorentino Piatti, pubblicata nel 1831, _A Silvia_ segna il **ritorno alla poesia** di Giacomo Leopardi, dopo l’impegno profuso nella scrittura delle [_Operette morali_](https://www.sololibri.net/Operette-Morali-Giacomo-Leopardi.html). La poesia inaugura una nuova stagione poetica, quella dei _Grandi Idilli_ dove è messo a tema il cosiddetto pessimismo cosmico: l’assetto definitivo della poetica di Leopardi dove la natura, matrigna, è vista come la scaturigine ultima della sofferenza umana e la ragione, capace di instillare nell’uomo una consapevolezza carica di dignità circa il proprio destino, è più impegnata nel recupero memoriale di figure appartenenti a un passato remoto (la poetica della ricordanza).  
Così, con _A Silvia_, Leopardi rievoca una figura femminile della sua giovinezza, storicamente identificabile con **Teresa Fattorini**, coetanea del poeta e figlia del cocchiere di casa Leopardi, morta prematuramente di tisi, dieci anni prima.  
Silvia diventa il simbolo della disillusione propria dell’età adulta, ma anche uno specchio di Leopardi stesso che, costretto a una permanenza forzosa a Recanati per l’aggravarsi delle sue condizioni di salute, dopo aver soggiornato in varie località italiane, vede in Silvia la morte in vita.

La poesia, un canto funebre che può essere inteso come “un’elegia sulla fine del modo poetico” deriva il suo assetto metrico e stilistico dalla condizione esistenziale del poeta: dal momento che la libertà gli è negata nella vita reale, Leopardi sceglie di viverla nella scrittura, dissolvendo i legami e le forme chiuse proprie della poesia tradizionale. La **canzone libera** (vera e propria invenzione formale di Leopardi che segna l’innovazione stilistica maggiore rispetto ai canti precedenti), metro di _A Silvia_, infatti, **alterna liberamente endecasillabi e settenari**, che si susseguono **senza uno schema fisso** e riconoscibile. Lo stesso discorso vale per lo **schema rimico, libero come quello metrico**: le rime sono comunque utilizzate per sottolineare l’amarezza e lo sconforto del poeta, per questo sono poste nei passaggi più evocativi e descrittivi della poesia e riescono a creare precisi effetti fonici e stilistici.  
Rispetto al ciclo di canti precedenti è possibile notare una netta **semplificazione della sintassi**: periodi brevi con pochi connettivi, subordinate e procedimenti paratattici rari.

Delle sei strofe che compongono l’idillio, la prima, la più breve, ha funzione introduttiva; la seconda e la terza, più lunghe, sono parallele; la quarta ha funzione di collegamento tra la prima e la seconda parte del componimento; la quinta e l’ultima, sono, di nuovo, parallele. Vediamone i contenuti nel dettaglio.

#Testo 
>Silvia, rimembri ancora  
>Quel tempo della tua vita mortale,  
>Quando beltà splendea  
>Negli occhi tuoi ridenti e fuggitivi,  
>E tu, lieta e pensosa, il limitare  
>Di gioventù salivi?
>
>Sonavan le quiete  
>Stanze, e le vie dintorno,  
>Al tuo perpetuo canto,  
>Allor che all’opre femminili intenta  
>Sedevi, assai contenta  
>Di quel vago avvenir che in mente avevi.  
>Era il maggio odoroso: e tu solevi  
>Così menare il giorno.
>
>Io gli studi leggiadri  
>Talor lasciando e le sudate carte,  
>Ove il tempo mio primo  
>E di me si spendea la miglior parte,  
>D’in su i veroni del paterno ostello  
>Porgea gli orecchi al suon della tua voce,  
>Ed alla man veloce  
>Che percorrea la faticosa tela.  
>Mirava il ciel sereno,  
>Le vie dorate e gli orti,  
>E quinci il mar da lungi, e quindi il monte.  
>Lingua mortal non dice  
>Quel ch’io sentiva in seno.
>
>Che pensieri soavi,  
>Che speranze, che cori, o Silvia mia!  
>Quale allor ci apparia  
>La vita umana e il fato!  
>Quando sovviemmi di cotanta speme,  
>Un affetto mi preme  
>Acerbo e sconsolato,  
>E tornami a doler di mia sventura.  
>O natura, o natura,  
>Perchè non rendi poi  
>Quel che prometti allor? perchè di tanto  
>Inganni i figli tuoi?
>
>Tu pria che l’erbe inaridisse il verno,  
>Da chiuso morbo combattuta e vinta,  
>Perivi, o tenerella. E non vedevi  
>Il fior degli anni tuoi;  
>Non ti molceva il core  
>La dolce lode or delle negre chiome,  
>Or degli sguardi innamorati e schivi;  
>Nè teco le compagne ai dì festivi  
>Ragionavan d’amore
>
>Anche peria fra poco  
>La speranza mia dolce: agli anni miei  
>Anche negaro i fati  
>La giovanezza. Ahi come,  
>Come passata sei,  
>Cara compagna dell’età mia nova,  
>Mia lacrimata speme!  
>Questo è quel mondo? questi  
>I diletti, l’amor, l’opre, gli eventi  
>Onde cotanto ragionammo insieme?  
>Questa la sorte dell’umane genti?  
>All’apparir del vero  
>Tu, misera, cadesti: e con la mano  
>La fredda morte ed una tomba ignuda  
>Mostravi di lontano.

---

#Parafrasi
Silvia, ricordi ancora quel tempo della tua vita mortale in cui la bellezza risplendeva ancora nei tuoi occhi ridenti e timidi e tu, serena e pensierosa, ti avvicinavi al confine della giovinezza?

Le stanze tranquille e tutte le vie attorno risuonavano al tuo canto, quando sedevi, presa dai lavori femminili, contenta del futuro misterioso che immaginavi. Era il maggio profumato: e tu eri solita passare così ogni giornata.

Io, abbandonando ogni tanto i miei studi amati e le pagine su cui mi affaticavo, dove spendevo la parte migliore della mia giovinezza, mi affacciavo ad ascoltare dai balconi della casa paterna il suono della tua voce e il ritmo delle tue mani che tessevano.  
Guardavo il cielo sereno, le vie dorate e gli orti, e da una parte il mare lontano e dall’altra il monte.  
Non esistono parole umane per poter dire cosa provavo.

Che dolci pensieri, che speranze, che emozioni, mia cara Silvia! Come ci apparivano allora la vita umana e il destino!  
Quando mi ricordo di tanta speranza mi colpisce un dolore acerbo e sconsolato e torno a soffrire della mia sventura.  
O natura, natura, perché non adempi alle tue promesse? Perché inganni tanto le tue creature?

Tu, prima che l’inverno inaridisse i campi, morivi, sfinita e vinta da una malattia misteriosa. E non vedevi il fiore dei tuoi anni, né ti addolciva il cuore la dolce lode dei capelli neri o degli sguardi innamorati e schivi, né con te le amiche, nei giorni di festa, ragionavano d’amore.

Sarebbe morta nel giro di poco anche la mia dolce speranza: il destino anche a me ha negato la giovinezza. Ah, speranza, come sei passata, cara compagna della mia gioventù!  
Questo è davvero quel mondo? Questi i piaceri, gli amori, le imprese, gli eventi di cui tanto abbiamo fantasticato? Questa la sorte del genere umano?  
All’apparire della verità tu, misera, sei crollata: e con la mano mostravi da lontano la fredda morte e una tomba spoglia.

#Analisi

---
**METRICA** E **RETORICA**:
v. 1 = Il nome “Silvia” - storicamente identificabile con Teresa Fattorini, ma in realtà un’immagine ideale per alludere a tutte le giovinezze - è tratto dall’_[Aminta](http://clkuk.tradedoubler.com/click?p=217249&a=1533107&g=20336894&url=http://www.ibs.it/ser/serfat.asp?site=libri&xy=Torquato+Tasso+Aminta)_ di Torquato Tasso (autore tra i più cari a Leopardi), come è possibile evincere da un passo, del giugno 1828, dello _[Zibaldone](https://www.sololibri.net/Lo-Zibaldone-di-Giacomo-Leopardi-contenuto-analisi.html)_ dove il poeta descrive un’adolescente con un’aura divina, assimilata a un fiore purissimo e, poi, alla speranza propria della **gioventù**. In tal modo diventa chiaro anche il tema di tutto il canto, la perdita delle speranze giovanili, di cui si ha, ora piena consapevolezza, e la malinconia legata a tale perdita.  
v. 2 = “vita mortale” l’idillio si apre sull’onda del **ricordo** malinconico come indicano chiaramente non solo il verbo del verso precedente (che allude anche alla poetica della ricordanza) ma anche l’uso del vocativo con il nome proprio di persona e il pronome determinativo - “quel” - che mostra la vaghezza della dimensione del ricordo. Sempre lo _[Zibaldone](https://www.sololibri.net/Lo-Zibaldone-di-Giacomo-Leopardi-contenuto-analisi.html)_ (un passo del dicembre 1828) chiarisce l’importanza della rimembranza come principale sentimento poetico: questo non può essere identificato con il presente e va sempre collocato nell’indefinito, nella lontananza, nel vago.  
v. 4 = “ridenti e fuggitivi” i due termini, quasi in endiadi ([figura retorica](https://www.sololibri.net/Le-figure-retoriche-principali.html) che consente di disgiungere due termini di cui l’uno è complemento dell’altro), contribuiscono a una caratterizzazione psicologica precisa della figura di Silvia e rimandano tanto all’attesa, propria della gioventù, della bellezza della vita, quanto alla percezione, percepita in modo oscuro e sfumato, della sofferenza che attende la vita stessa, per questo, nello stesso sguardo, concorrono **speranza** e **timore**.

vv. 6-7 = Ci troviamo di fronte a una costruzione dove la virgola (dopo la parola “stanze”) impone una pausa che ha la funzione di separare in modo netto lo spazio interno ed esterno tesa a riprodurre foneticamente, la propagazione ad eco del canto della fanciulla.  
v. 12 = A Leopardi basta una pennellata per dipingere un paesaggio: “il maggio odoroso” non è solo la stagione della primavera e del fiorire della vita ma anche una **metafora chiara della giovinezza** e della speranza che sono i temi dell’idillio.

vv. 14-15 = Nella distinzione tra “studi leggiadri” e le “sudate carte” può essere, probabilmente, individuata la distinzione tra le due grandi passioni intellettuali che hanno contraddistinto l’adolescenza di Leopardi, la poesia e gli studi di erudizione; i due termini, con i rispettivi aggettivi sono posti in **chiasmo** (“studi leggiadri” - “sudate carte” = sostantivo+aggettivo – aggettivo+sostantivo), figura retorica che prevede lo scambio di posizione di due termini contigui; nella seconda espressione (“sudate carte”) è ravvisabile un chiaro esempio di [**metonimia**](https://www.sololibri.net/Metonimia-e-sineddoche-cosa-sono.html).  
v. 18 = “veroni” è un aulicismo (uso di un termine aulico, poetico, in luogo di uno appartenente al linguaggio corrente), sta per “balconi”.  
vv. 20-21 = Un altro esempio di **metonimia** dove la causa (“la man veloce”) sostituisce l’effetto (il suono prodotto dal telaio durante la tessitura).  
vv. 25-26 = [Giacomo Leopardi](https://www.sololibri.net/Giacomo-Leopardi-5-cose-da-sapere.html) non sta esprimendo un effettivo sentimento d’amore quanto, piuttosto, la condivisione e la **compartecipazione a una stessa situazione esistenziale**, ovvero alla giovinezza, alla sua serenità e alle sue speranze, non ancora turbate dalle inquietudini della vita.

v. 28 = il possessivo “mia” indica la comunanza d’affetto, di moti dell’animo ma anche la dimensione della memoria e della ricordanza perché Silvia è nei ricordi del poeta, al momento del componimento dell’idillio.  
vv. 31-38 = il termine “speme” (speranza) indica chiaramente il **vero tema della poesia: la caduta delle illusioni** della giovinezza e l’invettiva, nei versi successivi, contro la **Natura**, ritenuta **colpevole** di ciò.

v. 40 = “chiuso morbo”: una malattia oscura e mortale che, però, va identificata con la tisi di cui era morta Teresa Fattorini.  
v. 41 = “tenerella”: esprime la delicatezza di un singolo essere indifeso e, allo stesso tempo, la fragilità di tutta la razza umana.

v. 50 = la frase è tutta tesa a raccontare la triste sorte de la “speranza mia dolce”, soggetto della frase, che si sovrappone completamente alla figura di Silvia, in un finale estremamente amaro. È la **speranza** stessa, nel finale, a indicare che il **destino comune a tutta l’umanità è la tomba**.  
v. 60 = “L’apparir del vero” è la **caduta delle illusioni** nutrite in gioventù, la fine della speranza che la sofferenza dell’età adulta e la morte, hanno progressivamente distrutto. Gli ultimi versi sono anche una chiara allusione alla posizione ideologica matura di [Giacomo Leopardi](https://www.sololibri.net/Giacomo-Leopardi-5-cose-da-sapere.html) (il pessimismo cosmico), ormai consapevole che il dolore del vero è inevitabile, che la Natura è una fonte inesauribile di delusioni e che la sofferenza dell’uomo è senza tempo.

---
#Commento
**"A Silvia"** è una delle poesie più celebri di Giacomo Leopardi, scritta nel 1828 e inserita nella raccolta _Canti_. Il poema è un elegiaco omaggio a una giovane ragazza, Silvia, che simbolicamente rappresenta la bellezza, la giovinezza e le speranze disilluse, temi cari al poeta, particolarmente durante il periodo di sofferenza e riflessione esistenziale che segna la sua vita. In questa lirica, Leopardi esplora il dolore derivante dalla consapevolezza della brevità della vita, della vanità dei sogni giovanili e della frustrazione di non poter realizzare i propri ideali.

### **Struttura e Forma**

La poesia è composta da 12 versi endecasillabi, suddivisi in due strofe. La scelta di una forma classica, come l'endecasillabo, conferisce al testo una musicalità e una solennità che riflettono il tono elegiaco e il contenuto nostalgico della poesia. La struttura riflette il passaggio da un ricordo intimo e personale a una riflessione più universale e filosofica, che si conclude con un'amara consapevolezza sul destino umano.

### **Il Tema della Giovinezza e della Speranza**

Il personaggio di Silvia, pur non essendo reale ma simbolico, è un archetipo della giovinezza e della speranza. Leopardi la ricorda come una giovane donna piena di vita e di sogni, che non ha mai conosciuto la sofferenza e la delusione che il poeta, ormai adulto e disilluso, ha sperimentato. La ragazza è descritta come una figura delicata e innocente, che viveva nel sogno di un futuro luminoso, un futuro che non si è mai concretizzato.

Nella poesia, Silvia rappresenta l'incarnazione dei sogni che caratterizzano l'adolescenza e la giovinezza, quel periodo in cui tutto sembra possibile e il futuro appare privo di limiti. Tuttavia, il tono della poesia non è solo di rimpianto per la perdita di questa giovane vita, ma anche di consapevolezza che, come Silvia, anche i sogni e le speranze di tutti gli esseri umani sono destinati a svanire nel nulla.

### **La Riflessività del Poeta**

Nella seconda strofa, Leopardi compie una riflessione dolorosa e profonda sulla vanità dei sogni giovanili. Se Silvia non ha mai visto la realtà del mondo, il poeta, ora adulto, si rende conto che la giovinezza è un’illusione che si infrange quando si scontra con la realtà della vita. La consapevolezza della **brevità della vita** e della **futilità dei sogni** è un tema ricorrente nella produzione leopardiana. Silvia, che non ha mai potuto conoscere il dolore, rappresenta, da un lato, un ideale di bellezza e purezza, ma dall'altro è anche il simbolo di quella gioventù che, come tutti i sogni, si dissolve troppo presto. La sua morte prematura diventa una metafora della morte dei sogni stessi.

### **La Condizione Umana e l'Ineluttabilità del Destino**

La poesia, pur centrata sulla figura di Silvia, è una riflessione più ampia sulla condizione umana. Leopardi riconosce che anche le aspirazioni più nobili e le speranze più pure sono destinate a svanire. La morte di Silvia non è solo la morte di un individuo, ma è simbolo della fine dei sogni giovanili, della bellezza e dell'innocenza che la vita porta inevitabilmente con sé. La poesia si inserisce nel contesto del pensiero leopardiano, segnato da un pessimismo cosmico che vede nell'ineluttabilità della sofferenza e nella transitorietà della vita le caratteristiche fondamentali dell'esistenza umana.

### **L'Ironia del Destino**

Il contrasto tra il sogno e la realtà, tra la giovinezza e la maturità, è reso ancor più struggente dal fatto che Silvia, nel suo mondo di speranza, ignorava il destino che l'attendeva, mentre il poeta, ormai adulto, è pienamente consapevole dell'impossibilità di realizzare i sogni della giovinezza. L'ironia di questa situazione è dolorosa: Silvia rappresenta il passato, un passato che il poeta rimpiange, ma che al tempo stesso sa essere irreversibile.

### **Conclusione**

"A Silvia" è una poesia che raccoglie molti dei temi più rilevanti della produzione leopardiana: il contrasto tra la giovinezza e la maturità, l'illusione della felicità, la consapevolezza tragica della vanità della vita. La morte di Silvia diventa il simbolo di una morte più ampia, quella dei sogni, delle speranze, e della bellezza che sono destinati a svanire. La poesia, pur essendo intrisa di dolore e rassegnazione, contiene anche una riflessione universale sulla condizione umana, sull’impossibilità di sfuggire al destino e sull’inevitabilità della sofferenza. La malinconia di Leopardi non è solo una riflessione personale, ma una riflessione filosofica che tocca temi universali e atemporali.