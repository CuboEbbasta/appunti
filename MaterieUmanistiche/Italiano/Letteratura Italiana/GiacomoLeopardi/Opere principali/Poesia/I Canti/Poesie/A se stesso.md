Nel 1833 il sogno d’amore di **[Giacomo Leopardi](https://www.sololibri.net/+-Giacomo-Leopardi-+.html)** per **Fanny Targioni Tozzetti** svanì per sempre. Dalla cocente delusione nacque **_A se stesso_**, una lirica ad alto tasso di drammaticità.  
Leopardi scrisse questa breve poesia nel settembre 1833, a Firenze. Fu pubblicata per la prima volta nell’**edizione napoletana** dei **_[Canti](https://www.sololibri.net/Canti-Leopardi-quali-sono-cosa-sapere.html)_** nel 1835.  
La lirica appartiene al cosiddetto **ciclo di Aspasia**, l’ultima stagione poetica del poeta di Recanati, nel quale Leopardi concentra i temi della sofferenza amorosa, della morte e l’atroce insensatezza delle illusioni umane.  
_Aspasia_ era il nome con il quale il Conte di Recanati era solito chiamare Fanny Targioni Tozzetti, la nobildonna fiorentina per cui provò un sentimento assoluto e totalizzante, ma non corrisposto.

#Testo 
>Or poserai per sempre,  
>stanco mio cor. Perí l’inganno estremo,  
>ch’eterno io mi credei. Perí. Ben sento,  
>in noi di cari inganni,  
>non che la speme, il desiderio è spento.  
>Posa per sempre. Assai  
>palpitasti. Non val cosa nessuna  
>i moti tuoi, né di sospiri è degna  
>la terra. Amaro e noia  
>la vita, altro mai nulla; e fango è il mondo.  
>T’acqueta omai. Dispera  
>l’ultima volta. Al gener nostro il fato  
>non donò che il morire. Omai disprezza  
>te, la natura, il brutto  
>poter che, ascoso, a comun danno impera,  
>e l’infinita vanitá del tutto.

---

#Parafrasi
Ora, o mio stanco cuore, ti fermerai per sempre.  
Anche l’ultima illusione (d’amore), che io credetti eterna, si spense.  
Si spense.  
Sento che in me non solo non c’è più la speranza delle illusioni, ma anche il desiderio stesso di averle è perduto.  
Fermati per sempre.  
Hai palpitato fin troppo.  
Non esiste nulla che meriti i tuoi palpiti, né la terra è degna dei tuoi sospiri. Il mondo è fango. Adesso fermati. Dispera per l’ultima volta.  
Tutto ciò che il destino ha donato al genere umano è la morte.  
Ormai disprezza te stesso, la natura, il brutto potere misterioso che volge in dolore la vita di tutte le creature, e l’infinita inutilità di ogni cosa.

#Analisi

---
**METRICA**:
La composizione di _A se stesso_, risalente al 1833, si inquadra in un preciso momento della vita di Giacomo Leopardi, quello che segna la fine di ogni speranza d’amore nei confronti di Fanny Targioni Tozzetti.  
Nata Francesca Ronchivecchi, la nobildonna aveva sposato il medico e botanico Antonio Targioni Tozzetti, padre delle sue tre figlie.  
Fanny è nota per aver trasformato la sua casa in via Ghibellina a Firenze nel salotto letterario più in voga dell’epoca, ma soprattutto per aver fatto palpitare il cuore, grande e fragile, del poeta recanatese.  
Le fonti la descrivono bella, elegante e colta, ma anche piuttosto spregiudicata e avvezza alle storie extraconiugali.  
Sembra che gli uomini non riuscissero a resistere al suo fascino e anche Leopardi ne restò vittima.  
Infatuatosi di lei e illusosi di poterla conquistare, i suoi tentativi di ingraziarsela finirono però per scontrarsi con la dura realtà.  
Questa storia sentimentale mai iniziata, portò alla composizione del cosiddetto **ciclo di Aspasia**, pseudonimo con cui Leopardi celò la vera identità della donna desiderata, un evidente riferimento all’etéra che nell’Antica Grecia aveva rapito il cuore di Pericle.  
In tutto cinque poesie incentrate sul tema dell’amore e della morte oltre che su quelli ricorrenti, diciamo pure onnipresenti nella poetica leopardiana, della caduta e della vanità di ogni illusione.  
Ed è così che dopo aver celebrato ne _[Il pensiero dominante](https://www.sololibri.net/Il-pensiero-dominante-Giacomo-Leopardi-testo-parafrasi-analisi.html)_ e _[Amore e morte](https://www.sololibri.net/Amore-e-morte-Giacomo-Leopardi-testo-parafrasi-analisi.html)_ tutta la potenza del sentimento amoroso, Leopardi, devastato dall’inevitabile e amara constatazione della propria sconfitta di fronte "all’estremo inganno", si chiude in se stesso sfogando rabbia e delusione in pochi ma concitati versi.

_A se stesso_ altro non è che **un dialogo fra il poeta e il suo cuore**.  
Alla parte più intima e profonda di sé, l’autore, ormai completamente disilluso e in balia della disperazione più cieca, impone di abbandonare la vita e ogni barlume di speranza invitandolo invece a constatare l’insensatezza di tutto ciò che lo circonda.  
Secondo gran parte della critica, _A se stesso_ rappresenta l’**apice del pessimismo leopardiano** e in effetti la visione che se ne ricava è quella di un crescendo di disperazione senza neppure il minimo conforto, sebbene essa resti sempre lucida ed eroica.  
Perché la consapevolezza della propria dignità morale non viene mai meno, esattamente come non vi è alcun tentennamento nell’accettazione coraggiosa della propria tragica condizione di uomo in contrapposizione alla sordida malignità della natura.

Lo **stile e il metro della poesia**, una unica strofa di endecasillabi e settenari, una sorta di unicum nella vasta produzione leopardiana, contribuiscono a renderne più evidente il significato, rafforzandolo.  
Nessuna retorica elaborata, non la consolazione delle memorie e neanche la dolcezza del ripiegamento interiore rischiarano, almeno in parte, la cupezza di _A se stesso_, che si compone di frasi brevi, tronche, spezzate, che a volte danno un senso di incompletezza e l’impressione di restare come sospese.  
Il ritmo è duro, vigorosamente cadenzato, non ci sono né immagini né abbandoni che possano in qualche modo mitigare la raggelante asprezza del verso, scarno ed essenziale, espressione formale e tangibile dello stato d’animo di un Leopardi la cui unica aspirazione, ormai, è il raggiungimento della suprema indifferenza, al di là e al di fuori di ogni vana e illusoria speranza.

---
**RETORICA**:
_A se stesso_, esattamente come accade nell’intera produzione poetica leopardiana, si costituisce di una versificazione complessa, carica di figure retoriche e improntata a un linguaggio aulico e articolato.  
Essa si compone in tutto di **15 versi endecasillabi** la cui continuità è spesso interrotta da **enjambements**, un espediente che contribuisce a renderne più incalzante il ritmo, di cui colpisce la marcata intensità.

Un effetto ulteriormente amplificato dalla punteggiatura fortemente cadenzata e dalle figure retoriche presenti, ovvero:

- "_Stanco mio cor_" è un’apostrofe e anche un’[anastrofe](https://www.sololibri.net/Anastrofe-significato-ed-esempi.html), per cui vi è l’inversione dei termini sintattici della frase con l’aggettivo posto prima del nome;
- "_Perì... perì_" è un’anafora;
- "_I moti tuoi_" è un’anastrofe, di nuovo inversione aggettivo/nome;
- "_La vita, altro mai nulla; e fango è il mondo_" è un [chiasmo](https://www.sololibri.net/Chiasmo-parallelismo-significato-ed-esempi.html) che contiene anche una metafora, il mondo viene infatti identificato come “fango”, una melma putrescente.

Nel testo sono presenti varie [figure retoriche](https://www.skuola.net/analisi-testo/analisi-figure-retoriche.html); il testo quindi, attraverso una punteggiatura che scompone i versi in brevi frasi, risulta frammentato ed evidenti sono gli **enjambement** (vv. 3-4, 7-8, 6-7, 8-9, 11-12, 12-13, 13-14, 14-15) e le **[ripetizioni](https://ripetizioni.skuola.net/?utm_source=skuola&utm_medium=articlemarketing&utm_campaign=skuola-ripetizioni "Ripetizioni e lezioni private")**.  
Numerose sono anche le **allitterazioni** (v. 1; v. 2; v. 5; vv. 4-5; vv. 14 e 15).  
Al verso 2 si nota un’**apostrofe** (_Stanco mio cor_) che è anche un’**anastrofe**; l’anastrofe è presente anche nel v. 8 (_i moti tuoi_) e nel verso 16 (_infinita vanità_).  
L’**anafora** è presente nei vv. 2-3 (_Perì… Perì…_).  
Una metafora è presente al verso 10 (_fango è il mondo_).

---
#Commento
La poesia _A se stesso_, di [Giacomo Leopardi](https://www.skuola.net/appunti-italiano/leopardi-giacomo/giacomo-leopardi-vita-e-pensiero.html), fa parte del cosiddetto [Ciclo di Aspasia](https://www.skuola.net/appunti-italiano/leopardi-giacomo/leopardi-ciclo-aspasia-poesie-satiriche.html) che, insieme alle canzoni sepolcrali e a testi quali la _Palinodia_ _al marchese Gino Capponi_ e _[La ginestra](https://www.skuola.net/appunti-italiano/leopardi-giacomo/analisi-ginestra-giacomo-leopardi.html "La Ginestra")_, rientra nella terza fase della poetica leopardiana, risalente agli anni 1831-1837, e che vede il definitivo abbandono di **Recanati** nel 1830, il soggiorno fiorentino, il rafforzamento dell’amicizia con lo scrittore napoletano [Antonio Ranieri](https://www.skuola.net/appunti-italiano/leopardi-giacomo/leopardi-vita91982x.html), l’amore non corrisposto per la nobildonna **Fanny Tozzetti**. **Aspasia** era lo pseudonimo di Fanny Tozzetti e riprendeva il nome di una prostituta amata da [Pericle](https://www.skuola.net/storia-antica/pericle.html) nel **V secolo** a.C. La loro composizione è compresa fra il 1831 e il 1834. _[A se stesso](https://www.skuola.net/appunti-italiano/ugo-foscolo/foscolo-a-se-stesso.html "A se stesso")_ fu inserita nell’edizione napoletana dei _Canti_ del 1835.  
In questa fase, Leopardi accantona la poetica del vago e dell’indefinito e **si cimenta in una riflessione disillusa sul presente e sul destino dell’uomo**, in una forte polemica con la cultura dominante dell’epoca, soprattutto contro i miti del [progresso](https://www.skuola.net/temi-saggi-svolti/temi/progresso-tecnologico-scientifico.html "Progresso") e del [finalismo](https://www.skuola.net/filosofia-moderna/spinoza-critica-alla-visione-finalistica-del-mondo-e-al-dio-bibl.html). In _A se stesso_ Leopardi **si rivolge appunto al proprio io interiore** per spingerlo a non illudersi più. Si ribadisce la forza dannosa della **Natura** nei confronti degli uomini, resi fragili dalle proprie illusioni e dall’amore.  
Rivolgendosi al suo cuore, il poeta lo invita a trovare per sempre il riposo. La situazione emotiva da cui il componimento prende lo spunto è la fine dell’amore non corrisposto per Fanny Tozzetti. Il poeta dà quindi l’addio alla passione amorosa, perché essa ha rivelato il suo aspetto illusorio. A tale rinuncia corrisponde una **forma poetica molto scarna**, fatta di un susseguirsi di verbi, di [aggettivi](https://www.skuola.net/italiano-medie/grammatica-medie/aggettivi-classificazione.html "Aggettivi") e di sostantivi. **Il tono della poesia è imperativo** e la sintassi ridotta ai minimi termini (prevale la [paratassi](https://www.skuola.net/grammatica-italiana/paratassi-ipotassi.html)) , quasi in modo ossessivo. In corrispondenza con il tema della rinuncia, Leopardi **sopprime anche la musicalità**: infatti molti versi presentano delle **pause logico-sintattiche**; le rime sono pressoché inesistenti e non seguono uno schema predefinito. Invece, tramite i numerosi [enjambements](https://www.skuola.net/analisi-testo/enjambement.html) la maggior parte dei versi proseguono all’inizio del verso successivo: _assai/Palpitasti, dispera/L’ultima volta, il fato/Non donò, disprezza/Te, il brutto/Poter_.  
La conclusione è molto amara: se tutto è infinita vanità, anche la poesia, a cui Leopardi non ha mai rinunciato, perde ogni funzione consolatoria. Siamo quindi molto distanti dagli _Idilli_ e dai _Canti_ in cui il ricordo, la musicalità, le immagini molto vaghe che, se non rendevano felice lo scrittore, almeno contribuivano a rendere il dolore meno acuto.