Spesso inserita nei programmi scolastici, **_Alla luna_** di **Giacomo Leopardi** è una delle 41 liriche contenute nei _[Canti](https://www.sololibri.net/Canti-Leopardi-quali-sono-cosa-sapere.html)_. Composto con molta probabilità a **Recanati** nel 1819, questo componimento è assai significativo nella produzione di Giacomo Leopardi, in quanto va a toccare un tema a lui caro e particolarmente presente in tutta la sua composizione poetica: il **ricordo**. A questo proposito, in origine il titolo della poesia sotto analisi era proprio _La ricordanza_.

Il componimento è facilmente divisibile in **due parti**: una prima in cui viene descritto un notturno lunare e una seconda in cui viene evidenziato il grandissimo valore del ricordo come consolazione. Questa riflessione, che costituisce il fulcro della **poetica della rimembranza**, troverà poi sviluppo anche in altri componimenti leopardiani, in versi e in prosa (si tratta di una riflessione particolarmente frequente tanto nei Canti pisano-recanatesi quanto nelle annotazioni dello [Zibaldone](https://www.sololibri.net/Lo-Zibaldone-di-Giacomo-Leopardi-contenuto-analisi.html)).

#Testo 
>O graziosa luna, io mi rammento  
>Che, or volge l’anno, sovra questo colle  
>Io venia pien d’angoscia a rimirarti:  
>E tu pendevi allor su quella selva  
>Siccome or fai, che tutta la rischiari.  
>Ma nebuloso e tremulo dal pianto  
>Che mi sorgea sul ciglio, alle mie luci  
>Il tuo volto apparia, che travagliosa  
>Era mia vita: ed è, né cangia stile,  
>O mia diletta luna. E pur mi giova  
>La ricordanza, e il noverar l’etate  
>Del mio dolore. Oh come grato occorre  
>Nel tempo giovanil, quando ancor lungo  
>La speme e breve ha la memoria il corso,  
>Il rimembrar delle passate cose,  
>Ancor che triste, e che l’affanno duri!

---

#Parafrasi
O luna graziosa, mi ricordo che, un anno fa, salivo pieno d’angoscia su questa collina per contemplarti: e anche in quel momento, così come fai ora, rimanevi sospesa su quella selva che illumini interamente.  
A causa, però, del pianto che mi sgorgava dagli occhi il tuo aspetto mi appariva sfocato e annebbiato, poiché la mia vita era dolorosa, e lo è ancora, né dà alcun segno di voler cambiare, mia cara luna.  
Tuttavia ricordare mi dà sollievo, così come contare gli anni che ho passato a soffrire.  
Oh, com’è gradito quando giunge in età giovanile, quando la speranza ha di fronte un lungo cammino e la memoria ha alle sue spalle invece un tratto breve, il ricordo del passato, nonostante questo sia stato triste e la sofferenza prosegua ancora!

#Analisi

---
**METRICA**:
_Alla luna_ appartiene ai primi componimenti dei _Canti_, gli Idilli (o Piccoli Idilli). A questa altezza, la produzione poetica di Leopardi non è ancora caratterizzata dalla canzone libera leopardiana, ma le poesie (fatta eccezione per quelle a tema politico) sono composte in prevalenza da endecasillabi sciolti.  
Lo stesso accade per questo testo, composto da **16 endecasillabi sciolti**.  
Il **lessico** della poesia è ricco di **arcaismi** (es. "pendevi" v. 4, "noverar l’etate" v. 11), ma è anche teso a trasmettere il senso di vago e indefinito tanto caro al poeta.

---
**RETORICA**:
Per quanto riguarda le **figure retoriche**, il componimento è strutturato come una lunga **apostrofe** alla luna, scandita dall’**anafora** con variatio ai vv. 1 e 10: "o mia graziosa luna" e "o mia diletta luna".  
Il suo ritmo languido è guidato dagli **enjambements** (es. vv. 8-9, 10-11, 11-12...) e dalle **allitterazioni**, in particolare quella della lettera _l_. Le lettere _r_ e _s_, particolarmente frequenti, veicolano invece il senso di angoscia e dolore radicato nell’esperienza di vita dell’io lirico, per quanto il ricordo possa addolcire i tormenti.  
Altre figure retoriche da sottolineare, sono:

- **metonimia**: "ciglio" (v. 7)
- **metafora**: "luci" (v. 7)
- **iperbato**: "ma nebuloso e tremulo dal pianto / [...] il tuo volto apparia" (vv. 6-8)
- **parallelismo**: "lungo la speme e breve ha la memoria" (vv. 13-14)

---
#Commento
_Alla luna_ è un componimento scritto da Leopardi attorno al 1819 e inserito nell’edizione dei [_Canti_](https://www.sololibri.net/Canti-di-Giacomo-Leopardi-letti-da.html) del 1831. L’aggiunta dei versi 13 e 14 è stata fatta nell’edizione postuma del 1845.  
Il **tema** della poesia è squisitamente romantico. Essa sviluppa il rapporto che c’è **tra uomo e paesaggio notturno** senza trascurare il tema assai caro di quanto un **ricordo** possa essere dolce e amaro per l’uomo.

La poesia parte con l’**invocazione alla luna**, astro molto caro a Leopardi e suo confidente rispetto alle continue angosce che vive. L’abitudine a confidarsi con la luna, se non con regolarità serrata con una certa periodicità, è sottolineata dalla specificazione temporale "or volge l’anno" (v. 2): a un anno di distanza dall’ultima volta che si è confidato con il satellite, Leopardi può fare un nuovo bilancio della propria vita e del proprio dolore.  
Appare evidente sin da subito come, in questa poesia, ci sia una combinazione tra gli scorci di **paesaggio notturno** e le sensazioni dell’autore nel momento in cui lo guarda e il ricordo di quando il poeta, già in passato, andava a confidarsi con la luna.  
Leopardi si rivolge direttamente alla luna la quale, tuttavia, comunque non può capire fino in fondo il suo tormento interiore: non a caso, mentre l’io poetico è "pien d’angoscia" (v. 3), la luna è "graziosa" (v. 1).

Questo componimento ha più di un punto in comune con [_L’infinito_](https://www.sololibri.net/L-infinito-Leopardi-analisi-testo.html), a partire dalla forma e dal periodo in cui è stato composto, così come dal luogo privilegiato d’osservazione: la sommità del Monte Tabor. Le due poesie sono accomunate anche dalla **brevità** e dalla **densità di significato** in così pochi versi.  
La luna, inoltre, regna sovrana anche nella poesia [_La sera del dì di festa_](https://www.sololibri.net/la-sera-del-di-di-festa-leopardi-parafrasi-analisi.html) e celebre è l’incipit, sempre dedicato alla luna, del _[Canto notturno di un pastore errante dell’Asia](https://www.sololibri.net/canto-notturno-di-un-pastore-errante-dell-asia-parafrasi-analisi.html)_, a sottolineare come la componente romantica data dal cielo e dall’astro notturno non manchino praticamente mai nell’espressione artistica del poeta.

Il blocco compatto di sedici endecasillabi di cui la poesia è composta non viene suddiviso nemmeno dalle rime. Attuare è possibile realizzare una divisione dal punto di vista contenutistico, come già accennato all’inizio, dal momento in cui il poeta si rivolge alla luna nominandola direttamente: "O graziosa luna" (v. 1) e "o mia diletta luna" (v. 10).  
Nella **prima invocazione** domina il **paesaggio notturno** verso il quale Leopardi proietta la propria angoscia tornando su quel **colle**, un anno dopo, e vedendo la stessa luna che vide allora. Nonostante il tempo sia passato, lo stato d’animo dell’autore non è cambiato.  
La **prima parte** del componimento è dunque prevalentemente **narrativa**, mentre dal decimo verso in poi si apre una riflessione **teorico-filosofica** incentrata sulla **poetica della rimembranza**.

Il poeta osserva la luna solo attraverso i suoi occhi, vedendola sfocata e deformata a causa del suo pianto. Il **dolore** si rinnova, quindi, nell’incontro con la luna; non sappiamo la causa di questo male che il poeta sta vivendo, un dolore immutabile di cui la luna è testimone. Il **ricordo** di un passato triste che si tramuta in un presente triste sembra **consolare** il poeta, anche se nel testo non viene spiegato il motivo per cui è così.  
Tutta la poesia è strutturata strutturata sull’**opposizione tra passato e presente**, sebbene i sentimenti permangano uguali il poeta trova un po’ di consolazione nel ricordo. Proprio il ricordo permette di avere il tono dolce e pacato di questo testo.