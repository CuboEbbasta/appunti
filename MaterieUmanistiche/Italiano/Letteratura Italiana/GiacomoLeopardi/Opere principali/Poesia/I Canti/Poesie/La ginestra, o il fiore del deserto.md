**“La ginestra” di Giacomo Leopardi** è stato uno dei suoi ultimi componimenti, edito postumo nel 1845 nell’edizione napoletana dei _Canti_, a cura di Antonio Ranieri. Il poemetto lirico-filosofico si compone di sette lunghissime strofe in stile vario e metrica libera. “La ginestra” è stata composta presso Villa Ferrigni, luogo che è stato oggi rinominato Villa della Ginestra, a Torre del Greco. Questo luogo si trova lungo quello che viene chiamato il “miglio d’oro”, un tratto di strada che è famoso per le bellezze storiche e del paesaggio, tra tutte le meravigliose ville d’età settecentesca.

La ginestra o il fiore del deserto si apre con una citazione dal _Vangelo_ di Giovanni e viene riconosciuto come una sorta di **testamento poetico** di Leopardi, il quale riflette sulla natura e sulla condizione umana mentre osserva una ginestra alle pendici del Vesuvio.

#Testo 
> Qui su l’arida schiena  
> Del formidabil monte  
> Sterminator Vesevo,  
> La qual null’altro allegra arbor nè fiore,  
> Tuoi cespi solitari intorno spargi,  
> Odorata ginestra,  
> Contenta dei deserti. Anco ti vidi  
> De’ tuoi steli abbellir l’erme contrade  
> Che cingon la cittade  
> La qual fu donna de’ mortali un tempo,  
> E del perduto impero  
> Par che col grave e taciturno aspetto  
> Faccian fede e ricordo al passeggero.  
> Or ti riveggo in questo suol, di tristi  
> Lochi e dal mondo abbandonati amante,  
> E d’afflitte fortune ognor compagna.  
> Questi campi cosparsi  
> Di ceneri infeconde, e ricoperti  
> Dell’impietrata lava,  
> Che sotto i passi al peregrin risona;  
> Dove s’annida e si contorce al sole  
> La serpe, e dove al noto  
> Cavernoso covil torna il coniglio;  
> Fur liete ville e colti,  
> E biondeggiàr di spiche, e risonaro  
> Di muggito d’armenti;  
> Fur giardini e palagi,  
> Agli ozi de’ potenti  
> Gradito ospizio; e fur città famose  
> Che coi torrenti suoi l’altero monte  
> Dall’ignea bocca fulminando oppresse  
> Con gli abitanti insieme. Or tutto intorno  
> Una ruina involve,  
> Dove tu siedi, o fior gentile, e quasi  
> I danni altrui commiserando, al cielo  
> Di dolcissimo odor mandi un profumo,  
> Che il deserto consola. A queste piagge  
> Venga colui che d’esaltar con lode  
> Il nostro stato ha in uso, e vegga quanto  
> E’ il gener nostro in cura  
> All’amante natura. E la possanza  
> Qui con giusta misura  
> Anco estimar potrà dell’uman seme,  
> Cui la dura nutrice, ov’ei men teme,  
> Con lieve moto in un momento annulla  
> In parte, e può con moti  
> Poco men lievi ancor subitamente  
> Annichilare in tutto.  
> Dipinte in queste rive  
> Son dell’umana gente  
> Le magnifiche sorti e progressive.
>
> Qui mira e qui ti specchia,  
> Secol superbo e sciocco,  
> Che il calle insino allora  
> Dal risorto pensier segnato innanti  
> Abbandonasti, e volti addietro i passi,  
> Del ritornar ti vanti,  
> E proceder il chiami.  
> Al tuo pargoleggiar gl’ingegni tutti,  
> Di cui lor sorte rea padre ti fece,  
> Vanno adulando, ancora  
> Ch’a ludibrio talora  
> T’abbian fra se. Non io  
> Con tal vergogna scenderò sotterra;  
> Ma il disprezzo piuttosto che si serra  
> Di te nel petto mio,  
> Mostrato avrò quanto si possa aperto:  
> Ben ch’io sappia che obblio  
> Preme chi troppo all’età propria increbbe.  
> Di questo mal, che teco  
> Mi fia comune, assai finor mi rido.  
> Libertà vai sognando, e servo a un tempo  
> Vuoi di novo il pensiero,  
> Sol per cui risorgemmo  
> Della barbarie in parte, e per cui solo  
> Si cresce in civiltà, che sola in meglio  
> Guida i pubblici fati.  
> Così ti spiacque il vero  
> Dell’aspra sorte e del depresso loco  
> Che natura ci diè. Per questo il tergo  
> Vigliaccamente rivolgesti al lume  
> Che il fe palese: e, fuggitivo, appelli  
> Vil chi lui segue, e solo  
> Magnanimo colui  
> Che se schernendo o gli altri, astuto o folle,  
> Fin sopra gli astri il mortal grado estolle.
>
> Uom di povero stato e membra inferme  
> Che sia dell’alma generoso ed alto,  
> Non chiama se nè stima  
> Ricco d’or nè gagliardo,  
> E di splendida vita o di valente  
> Persona infra la gente  
> Non fa risibil mostra;  
> Ma se di forza e di tesor mendico  
> Lascia parer senza vergogna, e noma  
> Parlando, apertamente, e di sue cose  
> Fa stima al vero uguale.  
> Magnanimo animale  
> Non credo io già, ma stolto,  
> Quel che nato a perir, nutrito in pene,  
> Dice, a goder son fatto,  
> E di fetido orgoglio  
> Empie le carte, eccelsi fati e nove  
> Felicità, quali il ciel tutto ignora,  
> Non pur quest’orbe, promettendo in terra  
> A popoli che un’onda  
> Di mar commosso, un fiato  
> D’aura maligna, un sotterraneo crollo  
> Distrugge sì, che avanza  
> A gran pena di lor la rimembranza.  
> Nobil natura è quella  
> Che a sollevar s’ardisce  
> Gli occhi mortali incontra  
> Al comun fato, e che con franca lingua,  
> Nulla al ver detraendo,  
> Confessa il mal che ci fu dato in sorte,  
> E il basso stato e frale;  
> Quella che grande e forte  
> Mostra se nel soffrir, nè gli odii e l’ire  
> Fraterne, ancor più gravi  
> D’ogni altro danno, accresce  
> Alle miserie sue, l’uomo incolpando  
> Del suo dolor, ma dà la colpa a quella  
> Che veramente è rea, che de’ mortali  
> Madre è di parto e di voler matrigna.  
> Costei chiama inimica; e incontro a questa  
> Congiunta esser pensando,  
> Siccome è il vero, ed ordinata in pria  
> L’umana compagnia,  
> Tutti fra se confederati estima  
> Gli uomini, e tutti abbraccia  
> Con vero amor, porgendo  
> Valida e pronta ed aspettando aita  
> Negli alterni perigli e nelle angosce  
> Della guerra comune. Ed alle offese  
> Dell’uomo armar la destra, e laccio porre  
> Al vicino ed inciampo,  
> Stolto crede così, qual fora in campo  
> Cinto d’oste contraria, in sul più vivo  
> Incalzar degli assalti,  
> Gl’inimici obbliando, acerbe gare  
> Imprender con gli amici,  
> E sparger fuga e fulminar col brando  
> Infra i propri guerrieri.  
> Così fatti pensieri  
> Quando fien, come fur, palesi al volgo,  
> E quell’orror che primo  
> Contra l’empia natura  
> Strinse i mortali in social catena,  
> Fia ricondotto in parte  
> Da verace saper, l’onesto e il retto  
> Conversar cittadino,  
> E giustizia e pietade, altra radice  
> Avranno allor che non superbe fole,  
> Ove fondata probità del volgo  
> Così star suole in piede  
> Quale star può quel ch’ha in error la sede.
>
> Sovente in queste rive,  
> Che, desolate, a bruno  
> Veste il flutto indurato, e par che ondeggi,  
> Seggo la notte; e sulla mesta landa  
> In purissimo azzurro  
> Veggo dall’alto fiammeggiar le stelle,  
> Cui di lontan fa specchio  
> Il mare, e tutto di scintille in giro  
> Per lo vòto Seren brillar il mondo.  
> E poi che gli occhi a quelle luci appunto,  
> Ch’a lor sembrano un punto,  
> E sono immense, in guisa  
> Che un punto a petto a lor son terra e mare  
> Veracemente; a cui  
> L’uomo non pur, ma questo  
> Globo ove l’uomo è nulla,  
> Sconosciuto è del tutto; e quando miro  
> Quegli ancor più senz’alcun fin remoti  
> Nodi quasi di stelle,  
> Ch’a noi paion qual nebbia, a cui non l’uomo  
> E non la terra sol, ma tutte in uno,  
> Del numero infinite e della mole,  
> Con l’aureo sole insiem, le nostre stelle  
> O sono ignote, o così paion come  
> Essi alla terra, un punto  
> Di luce nebulosa; al pensier mio  
> Che sembri allora, o prole  
> Dell’uomo? E rimembrando  
> Il tuo stato quaggiù, di cui fa segno  
> Il suol ch’io premo; e poi dall’altra parte,  
> Che te signora e fine  
> Credi tu data al Tutto, e quante volte  
> Favoleggiar ti piacque, in questo oscuro  
> Granel di sabbia, il qual di terra ha nome,  
> Per tua cagion, dell’universe cose  
> Scender gli autori, e conversar sovente  
> Co’ tuoi piacevolmente, e che i derisi  
> Sogni rinnovellando, ai saggi insulta  
> Fin la presente età, che in conoscenza  
> Ed in civil costume  
> Sembra tutte avanzar; qual moto allora,  
> Mortal prole infelice, o qual pensiero  
> Verso te finalmente il cor m’assale?  
> Non so se il riso o la pietà prevale.
>
> Come d’arbor cadendo un picciol pomo,  
> Cui là nel tardo autunno  
> Maturità senz’altra forza atterra,  
> D’un popol di formiche i dolci alberghi,  
> Cavati in molle gleba  
> Con gran lavoro, e l’opre  
> E le ricchezze che adunate a prova  
> Con lungo affaticar l’assidua gente  
> Avea provvidamente al tempo estivo,  
> Schiaccia, diserta e copre  
> In un punto; così d’alto piombando,  
> Dall’utero tonante  
> Scagliata al ciel, profondo  
> Di ceneri e di pomici e di sassi  
> Notte e ruina, infusa  
> Di bollenti ruscelli,  
> O pel montano fianco  
> Furiosa tra l’erba  
> Di liquefatti massi  
> E di metalli e d’infocata arena  
> Scendendo immensa piena,  
> Le cittadi che il mar là su l’estremo  
> Lido aspergea, confuse  
> E infranse e ricoperse  
> In pochi istanti: onde su quelle or pasce  
> La capra, e città nove  
> Sorgon dall’altra banda, a cui sgabello  
> Son le sepolte, e le prostrate mura  
> L’arduo monte al suo piè quasi calpesta.  
> Non ha natura al seme  
> Dell’uom più stima o cura  
> Che alla formica: e se più rara in quello  
> Che nell’altra è la strage,  
> Non avvien ciò d’altronde  
> Fuor che l’uom sue prosapie ha men feconde.
>
> Ben mille ed ottocento  
> Anni varcàr poi che spariro, oppressi  
> Dall’ignea forza, i popolati seggi,  
> E il villanello intento  
> Ai vigneti, che a stento in questi campi  
> Nutre la morta zolla e incenerita,  
> Ancor leva lo sguardo  
> Sospettoso alla vetta  
> Fatal, che nulla mai fatta più mite  
> Ancor siede tremenda, ancor minaccia  
> A lui strage ed ai figli ed agli averi  
> Lor poverelli. E spesso  
> l meschino in sul tetto  
> Dell’ostel villereccio, alla vagante  
> Aura giacendo tutta notte insonne,  
> E balzando più volte, esplora il corso  
> Del temuto bollor, che si riversa  
> Dall’inesausto grembo  
> Sull’arenoso dorso, a cui riluce  
> Di Capri la marina  
> E di Napoli il porto e Mergellina.  
> E se appressar lo vede, o se nel cupo  
> Del domestico pozzo ode mai l’acqua  
> Fervendo gorgogliar, desta i figliuoli,  
> Desta la moglie in fretta, e via, con quanto  
> Di lor cose rapir posson, fuggendo,  
> Vede lontano l’usato  
> Suo nido, e il picciol campo,  
> Che gli fu dalla fame unico schermo,  
> Preda al flutto rovente  
> Che crepitando giunge, e inesorato  
> Durabilmente sovra quei si spiega.  
> Torna al celeste raggio  
> Dopo l’antica obblivion l’estinta  
> Pompei, come sepolto  
> Scheletro, cui di terra  
> Avarizia o pietà rende all’aperto;  
> E dal deserto foro  
> Diritto infra le file  
> Dei mozzi colonnati il peregrino  
> Lunge contempla il bipartito giogo  
> E la cresta fumante,  
> Ch’alla sparsa ruina ancor minaccia.  
> E nell’orror della secreta notte  
> Per li vacui teatri, per li templi  
> Deformi e per le rotte  
> Case, ove i parti il pipistrello asconde,  
> Come sinistra face  
> Che per voti palagi atra s’aggiri,  
> Corre il baglior della funerea lava,  
> Che di lontan per l’ombre  
> Rosseggia e i lochi intorno intorno tinge.  
> Così, dell’uomo ignara e dell’etadi  
> Ch’ei chiama antiche, e del seguir che fanno  
> Dopo gli avi i nepoti,  
> Sta natura ognor verde, anzi procede  
> Per sì lungo cammino,  
> Che sembra star. Caggiono i regni intanto,  
> Passan genti e linguaggi: ella nol vede:  
> E l’uom d’eternità s’arroga il vanto.
> 
> E tu, lenta ginestra,  
> Che di selve odorate  
> Queste campagne dispogliate adorni,  
> Anche tu presto alla crudel possanza  
> Soccomberai del sotterraneo foco,  
> Che ritornando al loco  
> Già noto, stenderà l’avaro lembo  
> Su tue molli foreste. E piegherai  
> Sotto il fascio mortal non renitente  
> Il tuo capo innocente:  
> Ma non piegato insino allora indarno  
> Codardamente supplicando innanzi  
> Al futuro oppressor; ma non eretto  
> Con forsennato orgoglio inver le stelle,  
> Nè sul deserto, dove  
> E la sede e i natali  
> Non per voler ma per fortuna avesti;  
> Ma più saggia, ma tanto  
> Meno inferma dell’uom, quanto le frali  
> Tue stirpi non credesti  
> O dal fato o da te fatte immortali.

---

#Parafrasi
Qui, sulle pendici aride del temibile Vesuvio, che porta sterminio  
che nessun altro albero o fiore può allietare con il suo aspetto,  
spargi intorno i tuoi cespugli solitari, profumata ginestra,  
e non ti accontenti di vivere in luoghi desertici.  
Ti ho visto abbellire coi tuoi steli anche le campagna solitarie  
attorno alla città che un tempo era signora degli uomini (riferimento a Roma)  
e che, col loro aspetto grave e taciturno, paiono offrire ai viaggiatori  
la testimonianza e il ricordo della potenza perduta.  
Ora ti vedo su questo suolo, amante di posti tristi e abbandonati da tutti,  
sempre compagna di destini sventurati.  
Questi campi, coperti di ceneri sterili e di lava pietrificata  
che risuona sotto i passi dei viandanti, nei quali il serpente fa il nido  
e si contorce al sole e il coniglio torna alla sua tana scavata nella lava,  
furono villaggi vitali e terreni coltivati, biondeggianti di spighe di grano,  
risonanti del muggito dei buoi;  
questi campi furono palazzi e giardini, gradita sede del riposo dei potenti;  
furono anche città famose (come Ercolano e Pompei) che, coi loro abitanti,  
il monte superbo (Vesuvio) schiacciò con i suoi torrenti di lava,  
scagliando fulmini dal suo infuocato cratere.  
Ora tutti i luoghi circostanti sono avvolti da un’unica rovina  
dove tu hai sede, fiore gentile, e, provando quasi compassione  
per i mali altrui, fai salire nel cielo un profumo dolcissimo che consola il deserto.  
Che venga in questi luoghi chi ha l’abitudine di celebrare la nostra condizione di uomini  
e veda quanto è caro il genere umano  
alla natura che tanto ci ama.  
E potrà stimare in maniera adeguata la potenza dell’umana specie,  
che la crudele Madre natura, nei momenti in cui è meno temuta,  
con un movimenti leggero distrugge in parte in un istante,  
e con movimenti un po’ meno leggeri può,  
in modo altrettanto improvviso, annientare del tutto.  
In questi luoghi sono illustrati la magnifica sorte  
e il progresso continuo del genere umano.  

Guardati e rispecchiati qui, alle desolate pendici del vulcano,  
età superba e sciocca, che hai abbandonato la via della rinascita  
del pensiero, fino ad allora seguita, e torni indietro, sui tuoi passi,  
vantandoti del fatto di farlo, e chiami ciò andare avanti.  
Tutti gli ingegni, di cui il crudele loro destino ti ha reso padre,  
non smettono di amare il tuo essere infantile, benchè talvolta,  
tra sè e sè, ti prendono in giro.  
Non sarò sicuramente io a morire, macchiato di questa vergogna;  
piuttosto, esprimerò nel modo più chiaro possibile il disprezzo per te,  
chiuso nel mio cuore: benché, come so bene, l’oblio nasconde  
tutti coloro che sono troppo dispiaciuti ai loro contemporanei.  
Fin da adesso mi faccio beffe di questo danno (l’oblio da parte dei posteri),  
danno che condivido con te.  
Sogni la libertà, e allo stesso tempo  
vuoi rendere di nuovo il pensiero schiavo,  
grazie al quale solo noi uomini ci risolleviamo in parte  
dalla barbarie del Medioevo progredendo nella civiltà,  
che è la sola a guidare il destino dei popoli verso il miglioramento.  
Per questo la verità del destino crudele e dell’infima posizione  
che la natura ha a noi assegnato ti fu sgradita.  
Questa fu la ragione per cui voltasti vilmente le spalle alla luce della ragione,  
che lo tese chiaro; e tu, che scappi dalla ragione,  
definisci vigliacco chi la segue, e magnanimo  
solo colui che innalza sopra le stelle la condizione mortale,  
prendendosi gioco di sé, da folle, o degli altri, da astuto.

Un uomo povero e malato, che sia d’animo coraggioso e nobile,  
non definisce sé stesso nè ricco nè robusto, e,  
in mezzo alle altre persone, non si mette in mostra ridicolmente  
dicendo di avere una vita splendida e di essere in salute,  
ma si mostra senza vergogna e si palesa  
privo di forza e di ricchezza, giudicando la sua realtà  
e tenendo conto di ciò che è vero.  
Io sicuramente non reputo nobile colui che,  
nato per morire e cresciuto in mezzo al dolore,  
afferma: «io sono stato creato per essere felice»,  
e così riempie i suoi scritti di rivoltante orgoglio,  
promettendo destini sublimi e forme ignote di felicità su questa Terra,  
che tutto l’universo ignora (destini e forme ignote di felicità),  
non solo questo globo a popoli che un maremoto,  
un soffio di aria corrotta (che porta epidemie)  
o un crollo del sottosuolo (terremoto) distrugge,  
al punto tale che ne rimane appena il ricordo.  
Nobile è l’animo di chi osa alzare gli occhi umani contro il destino di tutti e,  
con parole sincere e non omettendo nessuna parte della verità,  
dichiara apertamente il male che ci spetta per nostro destino,  
e la nostra umile e misera condizione;  
nobile è l’animo di chi, nella sofferenza, si mostra forte e grande  
non aggiungendo ai suoi mali odio e rabbia degli altri fratelli,  
ancor più dolorosi di ogni altro male,  
accusando gli altri uomini delle sue sofferenze,  
ma che dà la colpa a colei che è la reale colpevole (la natura),  
la madre naturale degli uomini, ma, per i suoi sentimenti  
matrigna.  
Chiama nemica la natura; e pensando che la società umana  
si sia creata e organizzata sin dall’inizio contro la natura,  
come è verità,  
considera tutti gli uomini legati da un patto di alleanza  
e abbraccia tutti con sincero amore,  
offendo ed aspettandosi un aiuto efficace e immediato  
nei pericoli alterni e nelle angosce della guerra comune (uomini contro natura).  
E giudica molto insensato armarsi per offendere gli altri,  
e tendere loro tranelli, e ostacolare i vicini,  
quanto lo sarebbe in un campo assediato dai nemici,  
mentre infuriano gli assalti e dimenticando i nemici,  
iniziare a combattere aspramente con gli amici,  
seminando panico e agitando la spada tra i propri guerrieri.  
Quando, come già furono, saranno noti a tutti questi pensieri  
e quell’orrore che per primo strinse gli uomini nella catena sociale  
contro l’empia natura,  
saranno in parte rinnovati dalla conoscenza della verità  
i rapporti civili retti e onesti,  
e la giustizia e la pietà avranno a quel punto ben altro fondamento  
che favole piene di superbia, fondata sulle quali la lealtà del popolo  
sta in piedi come può farlo ciò che si basa su un errore.  

Mi fermo spesso a meditare la notte su queste pendici, che,  
dopo averle devastate, l’onda lavica indurita riveste di nero,  
increspata come le onde del mare;  
e, da questo desolato terreno vedo,  
nell’azzurro del cielo limpidissimo,  
risplendere dall’alto le stelle, che il mare riflette,  
e tutt’intorno l’universo che brilla di luci sparse  
negli spazi sereni del cielo.  
E dopo aver fissato i miei occhi su quelle stelle,  
che sembrano solo un punto e invece sono immense,  
tanto che terra e mare sono in realtà un punto rispetto ad esse;  
quelle stelle, a cui l’uomo è completamente sconosciuto, e non solo,  
ma questo pianeta in cui l’uomo non è niente;  
e quando osservo quegli agglomerati di stelle,  
infinitamente più lontani, che a noi uomini sembrano nebbia,  
e alle quali non solo l’uomo e la terra,  
ma anche le nostre stelle insieme al sole,  
tutte insieme, infinite di numero e di grandezza,  
o sono sconosciute,  
oppure appaiono come quelle nebulose appaiono alla terra,  
solo un punto di fioca luce;  
che cosa sembri, o umana specie, alla mia riflessione?  
E ricordando la tua condizione qua sulla terra,  
condizione che è testimoniata dal suolo che calpesto;  
e poi, dall’altro lato, ricordando che credi di essere stata scelta  
come dominatrice e scopo finale di tutti l’universo,  
e quante volte ti compiacesti di fantasticare  
che, per amor tuo, gli dèi creatori dell’universo  
scendessero in questo granello oscuro di sabbia  
chiamato terra, e si intrattenessero spesso  
con quelli della tua specie;  
e ricordando che, col rinnovarsi di quelle superstizioni  
che già furono derise (durante l’Illuminismo),  
disprezza persino l’età presente i saggi,  
che pare superare tutte in civiltà e sapere,  
a questo punto quale pensiero o quale sentimento  
mi invadono il cuore su di te?  
Non so cosa prevale, se il riso o la pietà.  

Come, cadendo da un albero, un frutto piccolo  
che la maturazione, senza alcun altro intervento,  
fa cadere di proposito là (sul formicaio) nel tardo autunno,  
schiaccia, devasta e ricopre in un momento solo  
le abitazioni care di un popolo di formiche,  
scavate nel terreno molle con gran fatica,  
e tutte le ricchezze e le costruzioni che nel corso dell’estate  
gli insetti laboriosi e previdenti, avevano radunato facendo a gara,  
con sforzi prolungati;  
e così, precipitando dall’alto, lanciata dalla cavità tonante del vulcano  
in direzione della sommità del cielo,  
una rovinosa notte di ceneri, di sassi e pomici,  
mescolata con roventi ruscelli di lava,  
o un’immensa piena di massi liquefatti,  
di sabbia infuocata e di metalli,  
che rabbiosamente scenda lungo il fianco erboso del monte,  
ridusse in poltiglia, e sgretolò, e ricopri in qualche momento  
le città che il mare bagnava sulla costa:  
per cui ora su quelle rovine pascolano le capre  
mentre nuove città sorgono sopra,  
città che poggiano su quelle sepolte come uno sgabello,  
e la montagna aspra sembra calpestare alle sue pendici  
le mura antiche abbattute delle città antiche.  
La natura non si cura e non fa conto della specie umana  
più di quanto non faccia con le formiche;  
e, anche se la distruzione di massa è più rara nella specie umana che non nell’altra,  
questo accade solo perché le generazioni umane sono meno numerose.  

Sono passati ben milleottocento anni,  
dopo che scomparvero,  
dalla forza del fuoco schiacciate, le città popolose,  
e ancora, occupandosi dei vigneti che il terreno arido  
fa crescere difficilmente, il contadino solleva lo sguardo,  
ancor timoroso verso la vetta del vulcano, che porta morte,  
la quale non è mai diventata più tranquilla,  
e ancora si erge e minaccia spaventosa distruzione a lui,  
ai suoi cari e a tutti i loro miseri averi.  
E il poverino spesso, sul tetto del suo rustico alloggio,  
coricato all’aria aperta tutta la notte senza poter dormire,  
e balzando più volte in piedi,  
segue coi suoi occhi il tanto temuto flutto di lava,  
che dal ventre si riversa instancabile sui fianchi rabbiosi del vulcano  
e alla cui luce si illuminano  
la marina di Capri, il porto di Napoli e il quartiere Mergellina.  
E se vede il flutto avvicinarsi,  
o se per caso sente sul fondo del pozzo di casa l’acqua che ribolle,  
sveglia rapidamente i figli, sveglia la moglie,  
e scappando via con quel che dei loro averi possono  
portare via alla lava, vede da lontano quella che da sempre  
era stata la sua casa  
e quel campicello che fu per lui il solo riparo dalla fame  
divenir presa dell’onda di lava incandescente,  
che arriva stridendo e si stende inesorabile sopra essi (casa e campo del contadino).  
Dopo il lungo oblio, torna alla luce la morta Pompei,  
non diversa da uno scheletro sepolto,  
che pietà o avidità riportano da sottoterra all’aria aperta;  
e dal foro (l’antica piazza di Pompei) oggi deserto,  
il viaggiatore contempla in lontananza,  
dritto tra le file mozze di colonne,  
il vulcano e la sua cima fumante,  
che minaccia ancora le rovine sparse.  
E nell’orrore della notte solitaria, nel bel mezzo dei teatri vuoti,  
in mezzo a templi mutilati e case in rovina,  
dove i pipistrelli nascondono i loro cuccioli,  
come una luce sinistra che si aggiri lugubre per vuoti palazzi,  
corre il bagliore della lava funerea,  
che manda lontano, attraverso le ombre, bagliori rossi,  
e colora tutti i luoghi circostanti.  
E così, ignara dell’uomo e delle epoche da lui definite antiche,  
e delle generazioni che si susseguono,  
la natura rimane immobile, sempre giovane,  
anzi procede lungo un così lungo cammino,  
che sembra ferma.  
Nel mentre, gli imperi crollano, i popoli e le lingue si avvicendano,  
e scompaiono uno dopo l’altro: la natura, di questo,  
nemmeno se ne accorge,  
e l’uomo si vanta in modo indebito di essere eterno.  

E tu, flessibile ginestra,  
che abbellisci coi tuoi profumati cespugli questi aridi campi,  
anche ti presto cadrai davanti alla forza della lava,  
che scorre sottoterra, la quale,  
tornando sul luogo a lei già noto (per le precedenti eruzioni),  
stenderà nuovamente il suo manto distruttore sui tuoi fragili cespugli.  
E piegherai, senza alcuna resistenza, il tuo innocente capo  
sotto quel peso distruttore;  
ma quel capo, fino ad allora non lo avevi piegato invano,  
in un vigliacco gesto di supplica davanti all’oppressore che sta per arrivare;  
ma non lo avevi innalzato al cielo, con orgoglio dissennato,  
nè lo avevi alzato sul deserto,  
dove sei nata e hai vissuto non per tua scelta ma solo per caso;  
ma più saggia, ma tanto meno debole dell’uomo  
in quanto non hai creduto che la tua fragile specie  
sia stata fatta immortale dal destino o da se stessa.

#Analisi

---
**METRICA**:
**La ginestra** fu probabilmente composta da Leopardi prima del "_Tramonto della luna_". Questo lunghissimo poemetto è il più esteso dei _Canti_, con sette strofe di dimensioni eccezionali e lunghi periodi che si snodano a volte a cavallo di decine di versi. Si può definire un poemetto lirico-filosofico, che per dimensioni e genere può ricordare i "_Sepolcri_" di Ugo Foscolo. Si distingue, però, per il suo alto grado di audacia formale, innovazione e radicalità a livello intellettuale.

Per quanto riguarda **tono e varietà di stile**, la Ginestra e un componimento vario che si lascia andare a toni diversi: da quelli infuocati e aspri della polemica a quelli sublimi e complessi della contemplazione, passando per i toni più dolci del dialogo lirico.  
Ognuna delle sette strofe rappresenta un’unità tematica a sé, ricca di gradazioni di toni, da invettiva a sarcasmo, da elogio commosso a compassione.

Parlando di **temi e struttura**, si possono ben distinguere le varie strofe:

- **Prima strofa**: la ginestra viene scelta da Leopardi come sua interlocutrice alle pendici del Vesuvio, dove un tempo si ergevano città fiorenti e ora sono deserte e ricoperte di rovine e cenere. Questo è lo spazio che simboleggia il tragico destino dell’uomo. In questa strofa prevale il sarcasmo.
- **Seconda strofa**: qui il poeta definisce l’Ottocento come il «secol superbo e sciocco», accusandolo di aver rifiutato le verità coraggiose del pensiero razionalista. Ancora dominano il tono e le parole sprezzanti dell’invettiva.
- **Terza strofa**: in questa strofa Leopardi contrappone la stupidità di quelli che si rifiutano di constatare la miseria umana alla grandezza di chi, invece, ammette la realtà e guarda in faccia la miseria attribuendone la responsabilità alla natura, contro la quale gli uomini devono far fronte comune stringendo legami sociali di solidarietà.
- **Quarta strofa**: qui la prospettiva dell’umana infelicità si allarga. Dall’esperienza personale del poeta nasce una meditazione sull’universo e gli spazi celesti. Il poeta, sarcastico, non sa se ridere o avere compassione dell’uomo, che si crede il centro dell’universo.
- **Quinta strofa**: in questa strofa c’è una lunga similitudine. Come un frutto cade da un albero e distrugge un formicaio intero, così l’eruzione del Vesuvio risalente al 79 d.C. fece con Pompei, Ercolano e Stabia, annientandole. La natura è indifferente, dunque, e per lei il destino umano non ha più valore del destino delle formiche.
- **Sesta strofa**: qui Leopardi osserva come il vulcano sia distruttivo in modo incessante, presentando un paragone tra il tempo umano e i grandi cicli naturali, che si susseguono in un tempo talmente dilatato da far apparire tutto immobile.
- **Settima strofa**: l’ultima delle sette strofe, in questa il poeta parla nuovamente con la ginestra, elogiandone l’umiltà e il coraggio. Fragile, nata nel deserto, anche lei è destinata a soccombere sotto le colate laviche, lasciando spazio a un tono commosso dal lessico vago, che suggerisce il cedimento del poeta a un destino di annientamento di tutto quanto, compresa l’eroica ginestra.

Tema chiave del componimento è la contemplazione del paesaggio attorno al **Vesuvio**, perfetta metafora della condizione umana e del rapporto con la **natura**.  
Il paesaggio: desertico, imponente, minaccioso, estraneo. Incarna l’indifferenza e la ferocia che Leopardi attribuisce alla natura, vista come nemica e responsabile del dolore dell’uomo e di tutti gli esseri viventi (come le formiche).  
Con questa posizione Leopardi si distacca completamente da quella che era il suo credo durante il “**pessimismo storico**”, cioè quando la negatività che si vive nel presente era considerata come perdita di una condizione primitiva che era relativamente felice.  
La natura, a partire dalle _Operette morali_ (1824), comincia ad apparire come matrigna. Essa infligge sofferenze alle proprie creature, come malattie e cataclismi, fino a farle arrivare alla morte.

Qui si vede il pessimismo cosmico tipico di Leopardi, quella [visione totalmente negativa della natura](https://www.sololibri.net/pessimismo-Giacomo-Leopardi-fasi-significato-differenze.html?var_mode=calcul) per la quale ogni essere vivente è condannato alla perpetua infelicità.  
Il Vesuvio in questo componimento simboleggia questa natura devastatrice e onnipotente, e la storia umana sembra priva di senso. Dalla distruzione di **Pompei** nulla è cambiato, constata Leopardi. Gli uomini sono sempre fragili e costantemente esposti a una mortale minaccia.  
Di fronte a queste evidenze, Leopardi deride l’ottimismo dei suoi contemporanei, accusandoli di codardia perché rifiutano di vedere ciò che è vero. Eppure, una salvezza c’è: la solidarietà tra gli esseri umani. Solo così gli uomini possono reagire all’ingiustizia della natura.

---
**RETORICA**:
L'analisi retorica dei versi della _Ginestra_ di Leopardi richiede di esaminare i principali strumenti stilistici e le tecniche che il poeta utilizza per esprimere i suoi temi, che spaziano dalla riflessione sul destino dell'uomo, alla sua condizione di insignificanza di fronte alla natura e alla catastrofe universale.

### **1. Apostrofe**

Una delle figure retoriche più significative in questo testo è l'apostrofe, che consente a Leopardi di rivolgersi direttamente alla ginestra come se fosse una figura viva, simbolo di resistenza e resilienza. Il poeta, infatti, parla alla ginestra, solitaria e resistente in un paesaggio desolato, e le affida una simbolicità che va al di là della semplice pianta: "Odorata ginestra, / Contenta dei deserti". Qui la ginestra diventa il simbolo della dignità umana che, pur nelle difficoltà e nelle miserie della vita, mantiene una propria serenità.

### **2. Contrasto (Antitesi)**

Un altro elemento centrale nella _Ginestra_ è il contrasto tra la natura inarrestabile e distruttrice e la fragilità umana. Il paesaggio desolato, con i "campi cosparsi / Di ceneri infeconde", rappresenta l'inevitabilità della morte e della rovina, che cancella ogni traccia di vita, ogni costruzione umana. Questo contrasto è reso ancora più potente dall'accostamento tra la grandezza naturale e la piccolezza dell'uomo, che viene messo di fronte alla sua condizione di impotenza di fronte alla catastrofe: "Non ha natura al seme / Dell’uom più stima o cura / Che alla formica".

### **3. Enjambement**

L’enjambement, ovvero la "scivolatura" del verso che continua nel verso successivo senza pausa, è utilizzato da Leopardi per creare una continuità di pensiero e per conferire al testo una fluidità che riprende l'idea di un flusso inarrestabile di eventi. Ad esempio:

> "Sovente in queste rive,  
> Che, desolate, a bruno  
> Veste il flutto indurato, e par che ondeggi..."

Questa tecnica permette di enfatizzare il movimento della natura e la sua incontrollabilità, allontanando l'idea di una realtà statica.

### **4. Metafora**

Le metafore sono fondamentali per trasmettere la riflessione di Leopardi sulla condizione umana. La "ginestra" diventa una metafora del pensiero libero e della dignità che resiste alla miseria, mentre la distruzione del paesaggio è un'allegoria della caducità della vita umana e delle costruzioni sociali. In un passaggio emblematico, Leopardi descrive le città e le ville distrutte dalla lava, che "fuggono" sotto il peso della natura:

> "Fur liete ville e colti, / E biondeggiàr di spiche, e risonaro / Di muggito d’armenti; / Fur giardini e palagi, / Agli ozi de’ potenti / Gradito ospizio; e fur città famose / Che coi torrenti suoi l’altero monte / Dall’ignea bocca fulminando oppresse..."

La "lava" che "fulmina" diventa simbolo della potenza cieca della natura, che annienta l'uomo e le sue costruzioni.

### **5. Ironia**

In molti passaggi, Leopardi impiega un'ironia tragica, una consapevolezza che emerge soprattutto nei confronti delle vanità e delle illusioni umane. La stessa riflessione sul destino dell'uomo, pur prendendo una piega amara e pessimistica, non rinuncia a criticare la presunzione umana:

> "Libertà vai sognando, e servo a un tempo / Vuoi di novo il pensiero..."

In questo passaggio, Leopardi ironizza sulla contraddizione insita nel desiderio di libertà dell'uomo, che tuttavia rimane intrappolato nei limiti della sua condizione.

### **6. Simbolismo della natura**

La natura è centrale nell'intero componimento e, sebbene rappresenti spesso una forza distruttrice, assume anche il ruolo di testimone della condizione umana. Leopardi usa il paesaggio, la ginestra e la lava come simboli di questa "verità universale" che l'uomo non può ignorare. Allo stesso tempo, la pianta di ginestra diventa simbolo della resistenza della natura e dell'uomo contro le avversità della vita, ma al tempo stesso la consapevolezza della propria finitezza e della sua morte imminente.

### **7. Cataresi (Cataclisma)**

Il poema culmina in una visione catastrofica, con la descrizione della distruzione delle città e della natura che avanza come una forza devastante. Il linguaggio diventa particolarmente potente e drammatico:

> "Così, dell’uomo ignara e dell’etadi  
> Ch’ei chiama antiche, e del seguir che fanno  
> Dopo gli avi i nepoti,  
> Sta natura ognor verde, anzi procede  
> Per sì lungo cammino,  
> Che sembra star."

Questa visione della natura che "sembra star" esprime l'idea che l'uomo è solo un piccolissimo frammento di un processo eterno e che la distruzione dell'uomo è solo un momento effimero nel cammino infinito della natura.

### **8. Anacoluto**

In alcuni passaggi, Leopardi rompe la sintassi normale (anacoluto) per esprimere un pensiero che si sviluppa senza rispettare le convenzioni grammaticali. Ciò contribuisce a trasmettere l'idea di un flusso di pensieri che non è limitato dalla logica formale, ma è legato a una riflessione che nasce dall'inconscio, dalla sofferenza e dall'emozione.

In generale, la _Ginestra_ di Leopardi è un capolavoro di riflessione esistenziale in cui il poeta esprime il suo pessimismo cosmico attraverso l'uso di una varietà di figure retoriche e stilistiche. La natura diventa una protagonista che osserva l'uomo con indifferenza, mentre l'uomo, pur consapevole della propria fragilità, continua a cercare significato in un mondo che lo trascende.

---
#Commento
_La Ginestra_ (1836) è una delle poesie più emblematiche di Giacomo Leopardi, una riflessione sulla condizione dell'uomo e sul suo rapporto con la natura, trattata con il suo caratteristico pessimismo cosmico. La poesia è scritta in ottave, una forma metrica tradizionale, ma l'analisi dei contenuti e dei temi che Leopardi sviluppa all'interno della struttura rivela una grande forza emotiva e una visione profondamente critica della realtà.

### **Il contesto della poesia**

La _Ginestra_ nasce dopo il periodo che ha visto Leopardi alle prese con una profonda disillusione verso l'ideale di progresso e felicità dell'umanità. Dopo aver studiato la storia dell'uomo e aver osservato i grandi fallimenti delle sue aspirazioni, il poeta arriva a una visione della natura come forza implacabile e indifferente che non ha nessun riguardo per le sofferenze umane. Il riferimento al paesaggio vulcanico, alla desolazione e alla morte che la natura porta con sé è simbolico di una riflessione più ampia sulla miseria e sull’infelicità dell’essere umano.

### **Il paesaggio e la ginestra**

Nel poema, la ginestra, che cresce in un terreno desolato e bruciato dalla lava, diventa il simbolo di una sorta di resistenza contro la grandezza distruttrice della natura. La pianta è piccola, fragile eppure resistente, capace di vivere in un ambiente inospitale. La ginestra si oppone alla furia del vulcano, che annienta tutto ciò che l’uomo ha costruito, ma è pur sempre destinata a soccombere all’ineluttabile potenza della natura.

La ginestra rappresenta una metafora della condizione umana: l’essere umano, pur consapevole della propria fragilità e destinato alla sofferenza e alla morte, continua a resistere, a vivere in un mondo che sembra non avere alcun senso, ma senza rinunciare completamente alla propria dignità.

### **La riflessione sul destino dell'uomo**

Leopardi esplora un tema centrale della sua poetica: l’insensatezza dell’esistenza umana di fronte all’infinita vastità della natura e dell'universo. In _La Ginestra_, l'uomo è descritto come un essere impotente, schiacciato dalla catastrofe naturale, incapace di influenzare gli eventi e di trovare un significato profondo nella sua esistenza. La visione della natura come una forza implacabile e insensibile all’uomo è un tema ricorrente nel pensiero leopardiano. La descrizione del paesaggio, dominato dal vulcano e dalle rovine, diventa il simbolo di una condizione universale: la vita dell'uomo è segnata dalla sofferenza, dalla precarietà e dall’insensatezza.

In questo contesto, Leopardi sviluppa una critica alla presunzione dell’uomo, che spesso crede di poter dominare la natura o di potersi difendere dalle sue forze. Ma la realtà è ben diversa: la natura è indifferente, il destino umano è segnato, e le aspirazioni dell’uomo sono vane di fronte alla grandezza dell’universo.

### **La solidarietà umana**

Anche se Leopardi descrive un quadro cupo e pessimista, non manca un richiamo alla solidarietà umana. La ginestra, pur essendo una pianta solitaria, viene posta come simbolo di resistenza collettiva. Leopardi sembra suggerire che, pur nel dramma e nella consapevolezza della sofferenza universale, l’essere umano potrebbe trovare un valore nella condivisione del dolore e nell’unione per affrontare la grande forza distruttrice della natura.

### **Il tono e la poetica del pessimismo cosmico**

Il tono della poesia è di una tristezza profonda, ma non privo di una sorta di dignità. Leopardi non si arrende al dolore, ma lo esprime con una riflessione lucida e implacabile, in cui l’indifferenza della natura non è mai un motivo per rinunciare alla propria dignità. La _Ginestra_ è il ritratto di un’umanità che non ha illusioni di poter cambiare il corso delle cose, ma che, pur nella sua piccolezza, conserva la dignità della resistenza.

Il pessimismo cosmico di Leopardi emerge chiaramente in questo poema, in cui la natura non è soltanto una forza ineluttabile, ma anche simbolo di un destino universale che travolge l’individuo. Nonostante il senso di sconfitta, l’atteggiamento del poeta non è del tutto fatalista. La riflessione su ciò che rimane di fronte alla morte e alla rovina trova una risposta nell’idea che la dignità dell’uomo risiede anche nella consapevolezza della propria condizione, nella capacità di fronteggiare la realtà senza illusioni.

### **Conclusione**

In sintesi, _La Ginestra_ è una riflessione sulla condizione umana di fronte a una natura che appare ostile e indifferente, ma è anche un tentativo di riscattare l’uomo dalla sua solitudine e dalla sua impotenza, suggerendo che l'unico modo per affrontare il dolore esistenziale sia attraverso la solidarietà e la consapevolezza del proprio destino. La ginestra, simbolo di resistenza e dignità, diventa così l'immagine di una lotta contro il nulla, una lotta che, pur destinata al fallimento, mantiene una sua bellezza e valore.