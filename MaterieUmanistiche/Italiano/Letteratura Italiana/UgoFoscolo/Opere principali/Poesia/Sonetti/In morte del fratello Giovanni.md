**Ugo Foscolo**, tra le tante opere, è autore di _**In morte del fratello Giovanni**,_ un triste sonetto scritto in seguito a un grave lutto familiare che lo ha colpito alla fine del 1801. Il fratello minore di [Ugo Foscolo](https://www.sololibri.net/Foscolo-cose-da-sapere-vita-opere-poesie.html), Gian Dionisio detto Giovanni, muore l’8 dicembre a Venezia ad appena vent’anni. Sull’atto di morte viene registrata come causa del decesso una **"febbre nervina perniciosa"**, ma, il giorno dopo, la sepoltura viene fissata per le 23, un orario non consueto. Questo fatto fa nascere il sospetto che si sia trattato di un **suicidio**: Giovanni si sarebbe avvelenato per porre fine alle sofferenze dovute alla malattia.

In questo componimento sono presenti tutte le più importanti tematiche dell’autore: il colloquio tra i vivi e i morti, il destino che rema contro e l’esilio, la famiglia, la lotta con le passioni per la ricerca della quiete...
Dopo essere stato scritto nel 1803, il sonetto è stato aggiunto all’**ultima edizione di _Poesie_**_,_ curata dalla stamperia di Agnello Nobile.

#Testo 
>Un dì, s’io non andrò sempre fuggendo  
>di gente in gente, mi vedrai seduto  
>su la tua pietra, o fratel mio, gemendo  
>il fior de’ tuoi gentili anni caduto:
>
>La madre or sol, suo dì tardo traendo,  
>parla di me col tuo cenere muto:  
>ma io deluse a voi le palme tendo;  
>e se da lunge i miei tetti saluto,
>
>Sento gli avversi Numi, e le secrete  
>cure che al viver tuo furon tempesta;  
>e prego anch’io nel tuo porto quiete:
>
>Questo di tanta speme oggi mi resta!  
>Straniere genti, l’ossa mie rendete  
>allora al petto della madre mesta.
>
---

#Parafrasi 
**U**n giorno, forse, se smetterò di vagare di paese in paese, mi vedrai seduto sulla tua tomba, fratello mio, a piangere per la tua morte prematura.  
**S**olo nostra madre, che ora si porta dietro il peso degli anni, parla di me alle tue mute spoglie. Io, intanto, tendo le mani verso voi senza alcuna speranza, e se saluto da lontano i tetti della mia patria, **p**ercepisco distintamente l’avversità del tuo destino e gli intimi tormenti interiori che ti hanno rovinato l’esistenza, e anche io invoco la pace nella morte.  
**T**ra le tante speranze solo questa mi rimane oggi! Genti straniere, quando morirò restituite le mie spoglie alle braccia di quella madre ormai inconsolabile.

#Analisi 

---
**METRICA**:
In morte del fratello Giovanni è un **sonetto** e, in quanto tale, risponde a una forma metrica precisa: si tratta di quattordici versi, tutti **endecasillabi**, articolati in **due quartine e due terzine**, che rispondono allo schema di rime **ABAB, ABAB, CDC, DCD**.

---
**RETORICA**:
La poesia è caratterizzata dall’uso dell’**apostrofe**. Foscolo si rivolge infatti prima al fratello ("me vedrai seduto" v. 2) e successivamente agli abitanti dei paesi stranieri in cui è esiliato ("straniere genti, le ossa mie rendete" v. 13).
Il sonetto è però caratterizzato da altre numerose **figure retoriche**. Ecco le principali, seguite da alcuni esempi:

- **Allitterazioni**: l’atmosfera di tormentata tristezza del testo è resa anche grazie all’insistenza sulle consonanti _r_ e _t_ (un esempio su tutti: "tardo traendo" al v. 5).
- **Enjamebements**: "gemendo / il fior " (vv. 3-4), "secrete - cure" (vv. 9-10).
- **Iperbati e anastrofi**: "il fior de’ tuoi gentili anni caduto" (v. 4), "ma io deluse a voi le palme tendo" (v. 7).
- **Metafora**: "il fior de’ tuoi gentili anni caduto" (v. 4)
- **Sinestesia**: "cenere muto" (v. 6)
- **Analogia**: "le secrete / cure che al viver tuo furon tempesta" (vv. 9-10)
- **Metonimia**: "pietra" (v. 3)
- **Sineddoche**: "le palme" (v. 7), "i tetti" (v. 8), "ossa mie" (v. 13)
- **Ipallage**: "deluse a voi le palme tendo" (v. 7)

#Commento 
Nel sonetto _In morte del fratello Giovanni_ Ugo Foscolo, a distanza di un paio d’anni quasi dalla scomparsa del fratello, immagina la madre recarsi sulla sua tomba e spera un giorno, almeno dopo la sua morte, di poter tornare in patria.  
La poesia si apre con la promessa del poeta al fratello: se un giorno potrà finalmente fare ritorno dall’esilio, per prima cosa riuscirà a sedersi di fronte alla sua lapide, per piangere quella giovane vita spezzata troppo presto. A partire da questo spunto Foscolo matura un’ulteriore riflessione sul fatto di essere lontano e sull’impossibilità di rivedere la propria casa o di parlare con i suoi **affetti**, e sul rapporto tra la vita e la **morte**.

Scrivendo, il poeta immagina la sua **povera madre**, rimasta senza i due figli, perché uno deceduto e uno esiliato. Questo pensiero sconsolato, sommato all’impossibilità di recarsi sul luogo di sepoltura del fratello, costituisce un vero e proprio **tormento** e una infinita delusione. L’unica cosa che gli è consentito di fare è, da lontano, **allungare le proprie mani verso la terra lontana**, e salutare così i propri cari.

A questa prima riflessione, legata al **tormento dell’esilio**, ne segue una seconda, incentrata invece sul rapporto tra la vita (con i suoi dolori e le sue sofferenze) e la **morte** (che invece si pone come forma massima di pace).  
Lo sconforto che il poeta prova per la morte del fratello, dunque, è legato alla sua lontananza più che alla morte in sé, che non si pone come tragedia: anzi, è la soluzione alle tragedie della vita, la **quiete** che finalmente mette fine alla tempesta.  
Il desiderio del poeta, dunque, è quello di trovare finalmente nella morte la stessa **pace** che ha trovato il fratello.  
Interessante è confrontare il sonetto con un altro dei più famosi del poeta, _[Alla sera](https://www.sololibri.net/alla-sera-foscolo-testo-parafrasi-analisi.html)_. Come la notte in _Alla sera_ poneva fine alle "cure" del poeta, così la morte, la notte eterna, promette sollievo per le "secrete cure" del fratello Giovanni.

Infine Foscolo rivolge un appello agli stranieri, a quei paesi in cui si trova a vivere esiliato: egli chiede loro di **restituire le sue spoglie**, quando sarà morto, alla madre, così che lo possa piangere.  
Il sonetto ha una **struttura circolare**: si apre con un’immagine cimiteriale (Foscolo a poter piangere finalmente il fratello) e si chiude con un’immagine analoga, quella della madre che raccoglie e abbraccia le ossa del figlio.  
In quest’opera ci sono evidenti richiami a [Catullo](https://www.sololibri.net/catullo-vita-opere-poetica.html) per quanto riguarda il tema funebre (l’incipit della poesia ricalca il carme catulliana _Multas per gentes et multa per aequora vectus_, così come il sintagma "cenere muto" si ritrova anche nel testo latino), a [Petrarca](https://www.sololibri.net/Petrarca-cose-da-sapere-vita-opere-poesie.html) e [Leopardi](https://www.sololibri.net/Giacomo-Leopardi-5-cose-da-sapere.html) per quanto riguarda il richiamo alla **giovinezza vista come un fiore che avvizzisce**.