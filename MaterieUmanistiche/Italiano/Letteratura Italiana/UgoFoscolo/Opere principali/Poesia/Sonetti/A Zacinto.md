**A Zacinto** è un sonetto di Ugo Foscolo, poeta italiano nato nell’isola di Zante (una delle isole Ionie al largo del Peloponneso), in Grecia, nel 1778. Questo componimento poetico è stato scritto **tra il 1802 e il 1803** da uno dei principali letterati del neoclassicismo e del preromanticismo.

**A Zacinto** fa parte di un **brevissimo canzoniere** (composto da dodici sonetti e due odi) ed **è caratterizzato dal dolore dell’esilio**. È **dedicato alla madrepatria Zacinto**, il nome greco dell’isola di Zante.

**Il poeta** vede la **madrepatria come un luogo ideale**, quasi spirituale, e ne **soffre profondamente la mancanza**. **Il dolore dell’esilio è reso ancora più intenso dalla consapevolezza di un non ritorno**: Foscolo **canta la gloria della sua terra**, **sapendo però che non vi tornerà mai**. È **consapevole** che la sua **morte avverrà altrove**, in una terra straniera. Foscolo, infatti, morì a Londra, in totale povertà, accudito solo dalla figlia.

**In questo sonetto**, il tema dell’**esilio** viene **paragonato** a quello di **Ulisse**, l’esule per eccellenza, che **nell’Odissea** di Omero **vagò per anni prima di rivedere la sua amata Itaca**. A **differenza** di Ulisse, però, **Foscolo non farà mai ritorno a Zante**.

#Testo
> _Né più mai toccherò le sacre sponde_
> Ove il mio corpo fanciulletto giacque,
> Zacinto mia, che te specchi nell’onde
> Del greco mar, da cui vergine nacque
> 
> Venere, e fea quelle isole feconde
> Col suo primo sorriso, onde non tacque
> Le tue limpide nubi e le tue fronde
> L’inclito verso di colui che l’acque
> 
> Cantò fatali, ed il diverso esiglio
> Per cui bello di fama e di sventura
> Baciò la sua petrosa Itaca Ulisse.
> 
> Tu non altro che il canto avrai del figlio,
> O materna mia terra; a noi prescrisse
> _Il fato illacrimata sepoltura._

---

#Parafrasi
**N**on toccherò mai più le rive sacre dove visse il mio corpo di bambino, Zacinto mia, che ti rifletti sulle onde del mare greco da cui purissima nacque
**V**enere, che rese feconde quelle isole con il suo primo sorriso, e (le onde) da cui cantò le tue chiare nubi e i tuoi boschi l’opera gloriosa del poeta che
**n**arrò il fatale andar per mare e il peculiare esilio, attraverso il quale, reso noto dalla fama e dalla sventura, Ulisse baciò la sua rocciosa Itaca.
**T**u, di tuo figlio, non avrai che il canto, o mia madre terra; per noi il fato ha voluto una sepoltura senza lacrime.

#Analisi

---
**METRICA**:
Il metro del sonetto segue lo **schema** ABAB ABAB CDE CED (due quartine a rima alternata e due terzine a rima invertita). _A Zacinto_ si **compone soltanto** di **due soli periodi** (il primo, lunghissimo, occupa le prime due quartine e la prima terzina, e il secondo, confinato come sentenza finale, occupa l’ultima terzina). Questa **caratteristica** è piuttosto **inusuale per un sonetto**, in cui **solitamente il periodo sintattico e il periodo metrico coincidono**. **Perché la prima lunga frase possa snodarsi su undici vers**i, Foscolo **dilata il ritmo e la struttura del componimento tramite** numerosi **enjambement** ("sponde / ove" vv. 1-2, "corpo fanciulletto / giacque" vv. 2-3, "specchi / nell’onde" vv. 3-4, "vergine nacque / Venere" vv. 4-5...) e una catena di subordinate (introdotte da "ove", "che", "da cui", "onde"...).  
Il sonetto ha inoltre una **struttura circolare**, individuabile tramite:

- **I tempi verbali impiegati**: i **primi** e gli **ultimi versi** sono **legati tra di loro grazie all’utilizzo del tempo futuro** ("toccherò" v. 1, "avrai" v. 12), **in contrapposizione** con **il passato impiegato al centro**.
- **La ripetizione della vocazione**: due sono le **apostrofi**, una a inizio e una a fine componimento ("Zacinto mia" v. 3, "o materna mia terra" v. 13)
- **L’utilizzo delle negative che incorniciano il componimento** ("Né più mai" v. 1, "non altro che" v. 12)

---
**RETORICA**:
Il componimento **non è caratterizzato** **solo** da un **ricco uso di enjambement**, ma anche da una **serie di** altre **figure di suono**, **ordine** e **significato**.  
Numerose anzitutto le **allitterazioni** (come ad esempio "sacre sponde" v. 1, "vergine Venere" vv. 4-5, "materna mia" v. 13) e le **anastrofi** ("Né più mai" v. 1, "greco mar" v. 4, "da cui vergine nacque / Venere" vv. 4-5, "colui che l’acque / cantò fatali" vv. 8-9).  
Sia "greco mar" sia "colui che l’acque / cantò fatali" sono **perifrasi**; "sacre sponde" (v. 1), "limpide nubi" (v. 7), "fronde" (v. 7), "inclito verso" (v. 8) sono **sineddochi**, riferite rispettivamente all’intera costa e all’intera isola di Zacinto, al clima variabile della Grecia, ai boschi e all’intera _Odissea_. "Limpide nubi" è, inoltre, un **ossimoro**.  
"Non tacque" al v. 6 è una **litote**.

---
#Commento
In questo sonetto Ugo [Foscolo](https://www.skuola.net/appunti-italiano/ugo-foscolo/ "Foscolo") narra della sua [patria](https://www.skuola.net/diritto/stato-patria-nazione.html "Patria") ideale, Zante, un’isola ionica allora appartenente alla repubblica Veneta, dove egli trascorse la sua fanciullezza. Egli fu costretto ad abbandonarla e non vi tornò più perché morì in una città lontana dalla patria e dai familiari. In questa lirica è presente il tema del vagabondare di gente in gente, di avventura in avventura.Dai versi è possibile dedurre il forte sentimento che lega il poeta alla sua terra,tanto l'[amore](https://www.skuola.net/tesine/amore-manifestazioni.html "Amore") che lo lega a Zante tanto il peso della consapevolezza di non poter farvi più ritorno.

Foscolo si paragona a Ulisse, ma mentre Ulisse riuscì a far ritorno in patria ad Itaca, al contrario Foscolo morirà e verrà sepolto in un paesino nei pressi di Londra. Al poeta non resta che scrivere questo canto perchè il suo corpo non tornerà indietro (...non avrai il corpo del tuo figlio perchè sarà sepolto in terra straniera...); imputa la colpa di tutto questo al destino,che crudele più di ogni altra cosa ha voluto che egli fosse sepolto in un sepolcro lontano da ogni affetto. Questo sonetto ci fa riflettere molto su quanto sia importante la patria per qualsiasi uomo, per cui come Foscolo chiunque sente l’amor patrio sarebbe infelice all’idea di non poter trascorrere le ultime ore della propria vita nel luogo in cui si è nati.
